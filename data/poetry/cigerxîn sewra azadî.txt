SEWRA AZADÎ

BIRRÊ WELATÎ 
 DÎWANA MIN  

DERDÊ MILLETE 
  
Tu arî , yan ji te agir dibarî 
Tu derdê milletê kurdê xizanî 

Nikarin dest bidin te ,tev şewatî                              
Ne wek rengê meyê xoş û ciwanî 

Tu pêkanîn sitemkar û sitembar 
Li xwar herdem dibarî , tê ji banî 

Belav bûyî li ser millet me dahev 
Bi dijwarî di vir de min tu danî 

Divê pesnê sitemkar û sitembar 
Bidim ku wan ji bona min tu anî 

Belê şayestê pesn û fort û şabaş 
Xwedî herdû ne , ê min bes şivanî 

Bibûna mey we yaxud rûyê dilber  
Li te her kes dinêrî mihrevanî  

Hezar destên began êrîş dibir te  
Li ser masê dibû her şev xuyanî 

Bi te serxweş dibûn maldar û xwînxwar  
Bi dijmin re dinoşîn her zemanî  

Begê zana û milletperwerê min 
Herro serxoşe , qedrê te çi zanî  

Ne tolaz û ne pûştî , ku perên xwe  
Li ber lingê te bavêjin piranî  

Tu zanî beg ne şaşe , lê li paşe  
Bi dijmin re dilîzî pehlewanî  

Dizanî ku dize ro lê bi derket  
Nema fêde dikî jê re giranî  

Divê çalak û çapik bighê dijmin  
Şiyar bûne li her der xwedyê xanî  

Bi rev bazdaye lê pertal bi destan  
Li pey wî tim bi hawar û fixanî  

Bi dengê te li wan her kes şiyar bû  
Te ew rengê diza zû xweş deranî  

Hezar sale ku ev dêwê mirovxwer  
Li ser çavên me danîbûn kitanî  

Me tê re ew didîtin rengê insan  
Belê îro te ew perde hilanî  

Niha her kes bi wan zanî ku Dêwin  
Ji dijmin girtine nav û nîşanî  

Dikin nakin li wan nayê veşartin  
Xelas nabin ji ber millet hesanî  

Begê min ! xem bi mey nayên revandin  
Li hawîr xem li we derbûne , kanî  

Nikarin xweş bikin dil ey gunehkar   
Bi maçê lêvê sor û erxewanî  

Bibî xwîna dilê kurdên belengaz  
Li ser te pevdiçin axa beranî  

Dirêjî te dibin destê sitemkar  
Bi xwînxwarî dinoşin qehremanî  

Bi talan te dibin bedkar û xwînxwar  
Nizanin ku çine zor û ziyanî  

Bibî toz û qerêja destê cotkar  
Te balêsin bi şaş û axebanî  

Te bistînin bi pars û qullebazî  
Qe nanêrin li malxo û kebanî  

Dizin , mal û hiş û bîr tev dizîne  
Li ber çavên me bûne Macelanî* 

Li ber avaye , roja xwînxwer û diz  
Li me derbûye rojek bê nihanî  

Ji wan re gorreke pirr teng dikolin  
Hejar û Bêkes û Hacî û Xanî . 

----------------------------------- 

serdarê deryavana ê gerrok Macelan  
 GOTINA  WELAT  
  
Welatê min digote min : Birazî  
Li nezmê guh bidêre ger dixwazî  

Cegerxwînî , kurrê min tu ji derdan  
Selavan zû ji min bighîne kurdan  

Bibêje ez keçek bûm , ta ku bûm , pîr  
Nedî min xwe wekî vê salê êsîr  

Serê min bû sipî , pûş û pelaxe  
Li jêrê min çu nîne xeyrî axe  

Ji çavên min diçin sed av û sed co  
Ji min îdî dikin gazinde zaro  

Xerab bûne ji min sed xan û qûnax  
Nemaye bo perîşanan du-sê max  

Nikarin bêne cem min yek du rêwî  
Di bin desta de mane tev de sêwî  

Kurên min pir ji xuşkên xo re pakin  
Belê pirsê li dapîra xwe nakin  

Cizîr û Şehrezor û Gor û Loran  
Hemî qîzê minin pîrê bi qurban  

Ciwanin surperîne  serbilindin  
Gelek naz û delal û gewr û rindin  

Biçûkin pirr şepalin berzewacin  
Gelek pakin welakin bê rewacin  

Ji te hêvî dikim ey xortê kurdî  
Tu van xuşkên ciwan , hêja neberdî  

Ji hersêkan tu kîjanê dixwazî  
Tu nas nakî ji bil navê mecazî  

Qelen , yektî û xwîn û xwendegaye  
Tu kîjanê bibî bo te sezaye  

Ne pir maye kurê min ey Cegerxwîn  
Hûnê serbest bibin mizgîn û mizgîn  

 MÊRANE  RABIN  

XORTÊN  KURDISTAN  

Sorgul ji baxê ciwanim weşîn  
Bilbil li şaxê umrem dikin şîn  

Hêsir ji çavêm xuşîn û meşîn  

Mêrane rabin xortên Kurdistan  
Dijmin tev girtin ev bax û bustan  

Çendî bilindim serê min sare  
Cobar ji çavêm xweş têne xare  
Sih sale deng û qîr û heware  

Mêrane rabin xortên Kurdistan  
Dijmin tev girtin ev bax û bustan  

Axîn welatêm zanim tu qîzî  
Çibkim ku dijmin bi te dilîzî  
Qêrîn dikim ez kes nabihîzî  

Namûse  rabin xortên Kurdistan  
Dijmin tev girtin ev bax û bustan  

Zanim tu rindî xweş û ciwanî  
Rustem tu xwestî ji bo me anî  

Dijmin ji dest me bi zor deranî  

Namûse  rabin xortên Kurdistan  
Dijmin tev girtin ev bax û bustan  

Çiqas delalim porim ji zêre  
Belê we xwestim nizam ji kê re  
Rovî revandim ji destê şêre  

Namûse  rabin xortên Kurdistan  
Dijmin tev girtin ev bax û bustan  

Dijmin li ber te destê me digrî  
Himbêz dikî xweş , tifû tu bimrî 
Namûs nemaye ,bo çi tu digrî  

Namûse  rabin xortên Kurdistan  
Dijmin tev girtin ev bax û bustan 

Sonda me şax û kulahê Rustem 
Yan em te bigrin , yan tev biçin em  

Ji ser xwe rakin derd û kul û xem   

Namûse  rabin xortên Kurdistan  
Dijmin tev girtin ev bax û bustan 

Kûrkûr menale em tev biriştin  
Qurban metirse va em gihiştin  
Yan dê te bigrin , yan bêne kuştin  

Namûse  rabin xortên Kurdistan  
Dijmin tev girtin ev bax û bustan 

Sonda me xwîna Seî'd û Qazî  
Hetta bi zorê tu min nexwazî  
Ez dê binalim hewar û gazî  

Namûse  rabin xortên Kurdistan  
Dijmin tev girtin ev bax û bustan 

Eger bi xurtî hûn min bixwazin  
Li we bipêçin zendên bi bazin  

Dilxoş û bê xem li ser mi razin  

Namûse  rabin xortên Kurdistan  
Dijmin tev girtin ev bax û bustan 

Dijmin siware lê bê celew tê  

Îdî ji şerma nema me xew tê  

Serê wî neşkê qîma me hew tê  

Namûse  rabin xortên Kurdistan  
Dijmin tev girtin ev bax û bustan 

Ji bîr ne çûye li ser te digrîn  
Ev bû du sed sal em jar û xemgîn  
Derdê te kuştin hezar Cegerxwîn  

Namûse  rabin xortên Kurdistan  
Dijmin tev girtin ev bax û bustan 

          HEY  QEHREMAN  

          MILLETÊ  KURD  
  

Hey qehreman milletê kurd şerme tu razî  
Meydan bidî dijmin û li qada te bibazî  
Herçar terefan cîgehê teh'qîr û tinazî  
Ger heq tu nexwazî kiye heqê te bixwazî  

Heyfe tu kurê Rustem û Guhderz û Selahî  
Îro tu di gundê beg û axa de felahî 

Şerm û esefe , ger tu bi zarê xwe nexwênî  
Raborî û şopa xwe li tarîxê nebênî  
Bê qîmet û teqdîr çi ji dijmin re biçênî  
Ta kengî her û her bi vî rengî tu bimênî  

Heyfe tu kurê Rustem û Guhderz û Selahî  
Îro tu di gundê beg û axa de felahî 

Deh sale li ser hev hemî diljar û bi êşin  
Sed Xanî û Hacî û Hejar wane li pêşin  
Yekser weku Bêkes ku meraqa te dikêşin  
Dora xwe nexwazin kî dizanî ku li êşin  

Heyfe tu kurê Rustem û Guhderz û Selahî  
Îro tu di gundê beg û axa de felahî 

Destên xwe bidin hev , bikişin şax û diyara  
Qêrîn bikin pişta xwe bidin lat û zinara  
Lek lek bikevin Serhed û sînor û kenara  
Lerzîn bikevî nêv dilê xwînxwar û neyara  

Heyfe tu kurê Rustem û Guhderz û Selahî  
Îro tu di gundê beg û axa de felahî 

Şerme ji me re her wehe em dijminê hev bin   
Bindestê neyar her wehe bê gotin û dev bin 
Ta kengê wisa girtî û bin tarî û şev bin  
Ta kengê şikestî û di nêv leşkerê rev bin  

Şerme tu kurê Rustem û Guhderz û Selahî  
Îro tu di gundê beg û axa de felahî 

Roja şerê Hettîn û Kerek xoş me tu dîtî  
Tarîx ji me re dayiye zanîn tu egîtî  
Bermayê Med û Sobar û kurê Nayrî û Sîtî  
Îro tu metirs hemdem û hemxakê Sovîtî 

Şerme tu kurê Rustem û Guhderz û Selahî  
Îro tu di gundê beg û axa de felahî 

Hêrzan bide destan tu li ser hev veweşîne  
Qeydan bişikîne weku bendan biqetîne  
Ev dêwê sipî dijmine , mêrane derîne  
Wek Rustemê qellaş bi xwe heyfa xwe hilîne  

Şerme tu kurê Rustem û Guhderz û Selahî  
Îro tu di gundê beg û axa de felahî 

Navdare welatê te hemî merkezê cenge  
Her kes bi me zanî bi xwe kurd şêr û pilinge  
Hawîr xwe temaşake binêr gazî û denge  
Hey, hey qehreman milletê kurd rabe derenge  

Şerme tu kurê Rustem û Guhderz û Selahî  
Îro tu di gundê beg û axa de felahî 

  BEGIM  XUYAYE HUN NATIRSIN  
  
Hey welat bo ç' perçe perçe maye bin destê neyar  
Hakimê xakê te bin ê wek Seîd û wek Beyar  
Kurdê bextreş serşikestî wer bimênî çarkenar  
Kuştin û zindan û lêdan , bêne wan tim boks û dar  
Hey welat heqê me ye , hê em ji xew nabin şiyar  

Ev riya ku serbilindî têde ye tev rêl û kaş  
Canfida xweş pêde çûne , qelsemêr mayîn li paş  
Hestiyê millet dikojin wek segan û gornebaş  
Hemdem û dostê neyarin , wan millet hiştin li paş  
Hey teres ferqî çiye ,ha neyar xwar ha te xwar  

Hun li "naylona " siwarin , raste em birçî û xwas  
Tim xulamokê begane , pê çirî û bê kiras  
Ê we tang û top û zêrrin , ê  me bes çakûç û das  
Lê riya me ya duriste , ey begê diz rê nenas  
Ê di roja serxwebûnê ku bimênî şermekar  

Ta bi kengê wer bimênin gawir û bêbext û xurt  
Polperest û bê xelat û bê mijî û hinde sirt  
Fexfexa pîs û derew , şabaş û fort û pesn û zirt  
Ger milet rabî ji xew , tev têne kuştin rengê mar  

Pir nêzîke ku şiyar bin karkerê gundê we tev  
Pale û cotar û rencber destê rastî bidne hev  
Wê demê hûn dê çi bêjin , nakevî destê we rev  
Têne kuştin sernixwîn û şermîkar hûn roj û şev  
Hêvî û tewqe ji kê kin , bê xwedîne  hey hewar   

Ev hemî av û zevî , ma qey ne ê  kurd , ê we ne  
Hun tenê şehzadene ,lê  ê  dî em tev kole ne  
Hun şerîf û dewlemendin , em xulam û bendene  
Na ! ne raste , em şerîfin , hun dizê malê me ne  
Dewleta we tev xebata destê dar û kar û sar  

Ber neyê bîra we carek wer bimênî ev zeman  
Pir nêzîke ku şiyar bin palevanê qehreman  
Hun dibin efsane û estûrê tarîxa cîhan  
Tev ji bo millet dimênin, xak û av û xan û man  
Ta ku saxin hun dimênin tev di zindana de jar  

          DIJMINÊ  MILLET  
  

Dijminê millet , û ji dijmin re hun pakin  
Yeke çê li dinê ji xwe re hun nakin  

Rojê bi hezaran dewlemend û şêx û beg û axa  
Dengê dora pirê dibhîzin û diçin û dey nakin  

Nalîna kor û jar û ketiya li dora pirê  
Goya dest ber bi xwedê ve bilind dikin û xemnakin  

Şêxê bi şaşik û dîn , axa bi şalik û dîn  
Di ber wan ve derbas dibin û dengê ewan qet nakin  

Diz û hîlebaz tev polperest û pêxwas  
Talanker û mêrkuj û xwînxwer û seffakin 

Hin wekî Keyxusro li cîhan bi paye û difre  
Û hin wekî qutbê gerdûn û lewlebê eflakin   

Ji bo sêwîyê milletê xwe çikûs û destgirtî  
Û ji zariwê dijminê milletê xwe re pir çakin  

Ger sê-yeka (mesrûfê mestûre ) yanî tolazî û mey  
Ji bo xwendinê bidin dijîn , lê nekirine û her nakin  

Çavê xwe vekin dinya dirêje û dem hê wê bê  
Fermandarî û millet fermana sitemê wê rakin  

Li ber sehpayê edalet ferman di gerdena we hey bextreş  
Kes mehdera we nakî , her  çiqasî hûn bakin 

Gund û zor û zêr û zaro arî we nakin  
Û dost ji ser sitiwê we şûrê edaletê ranakin  

Çavên we birjin li hawîr xwe binêrin ,binêrin bes  
Cegerxwîn li we dikî qêrîn ma hûn kerin guhnakin   

       JI KÊ HUN  NEWÊRIN  
  

Şêx û beg û axa dijminin , xweş mêrin  
Bindestê xelkêne ji we re wek şêrin  

Bêşê we distênin serê we dişkênin  
Gund û mal ê wan , hûn birçî û ew têrin  

Hevalbendê dijmin , bi xwe ew jî dijmin  
Serê sedî ew deh , lê hûn tev bê kêrin  

Di bin destê wan de dinalin bê pergal  
Pêxwas û birçîne bê gund û bê zêrin  

Ew jî tim dibêjin weke we em kurdin  
Jinê wan bi çarçef , li ê we dinêrin  

Hun di gundê wan de kole û bindestin  
Ji bajaran dûrin ew tim li bajêrin  

Hun dest bidin hevdî tev karker û cotar  
Tev bi das û tevrin , bi çakûç û bêrin  

Dinya dem û dewre bese dema wan çû  
Îdî serî hildin , ji kê hûn newêrin  

Ji bo hun serbest bin bibin weke xelkê  
Axa qet naxwazin , şêx durist nadêrin  

Aşê dem û dewrê her barî dihêrî 
Lê hun pir nezanin barê xwe nahêrin  

Kurdistane , ev qad , ne beg û axistan  
Xêr û bêr ji wan re , çiko hun bê xêrin    

            EY  WELAT  
  
Ronakî çavim pêtî çiraxem  
Çaxim nemaye îdî çira xem  
Hingî ciwan bûm ev şax û baxem  
Melhem didan ber birîn û daxem  

Ji bo te jîna xoş û ciwanî  
Hemî me borand bi dilgiranî  

Jîna ciwanî hemî bihar bû  
Weşim çi xurt bû hişim şiyar bû  
Herkes dixwestim tenê tu yar bû  
Geş bû dilê min ten berxwedar bû  

Ji bo te jîna xoş û ciwanî  
Hemî me borand bi dilgiranî  

Heta ciwan bûm porê me reş bû  
Dara me şîn bû gula me geş bû  
Çavêm li pêş bûn , evîn çi xweş bû  
Te dil ji min bir rengê keleş bû  

Ji bo te jîna xoş û ciwanî  
Hemî me borand bi dilgiranî  

Îro ciwanî pişta xwe da min  
Serim sipî bû , pîrî giha min  
Bayê ecel hat zor da çira min  
Hatin weşandin pelê gula min  

Ji bo te jîna xoş û ciwanî  
Hemî me borand bi dilgiranî 

Bi kul me borand demên buharî  
Xoşî me gorand bi ah û zarî  
Şebnem li jînam nema dibarî  
Roj çûye ava şev bûye tarî  

  

Ji bo te jîna xoş û ciwanî  
Hemî me borand bi dilgiranî  

Jîna derûnim derbas bikim ez  
Perda şiyarî da rabikim ez  
Bi pêş ve çeng bim ah ma çikim ez  
Hukmê tetewir lê bê şikim ez  

Ji bo te jîna xoş û ciwanî  
Hemî me borand bi dilgiranî  


HER  ÇEND TU  NAVDARÎ 
         HEY  KURD  
  

Her çende tu navdar û xwedî rûmet û mêr bî  
Nêv rûpelê tarîxa cihan rengê sitêr bî  

Amanc ku nebî yek û tu destê xwe nedî hev  
Hingî tu hebî tê wehe bindestê neyêr bî  

Hişyar nebî carek li cihan yek dil û perçe  
Zincîrê li gerden bî , di nêv rekkehê şêr bî  

Pesnê xwe mede xame û zarokî tu îro  
Azadî û serbestî nevên ger zikî têr bî  

Pir şerme ku her kes xwedî ala û sera bin  
Lê kurd bi tenê her li dinê bê kir û kêr bî  

Pir şerme ku ev av û çiya kanîyê petrol  
Tev ê  te bin lê her tu wisa dest bi qelêr bî  

Pir şerme welatê te hemî şax û bilind bî 
Bin destê neyar her wehe serpêl û li jêr bî  

Nakes bi te bûne hemî bangêr û xwedî gund  
Ta kengî bi vî rengî xwedî tevrik û bêr bî ?! 

Dijmin ketiye bax û sera dilxweş û rû geş  
Ta kengî li ser derd û kulan palvedî gêr bî ? 

Destê xwe vemale ku tu serbestî dixwazî  
Lê divê ku bi xwe wek şêrê li zozan û zinêr bî  

Haya te hebî da nekevî davikê zinhar  
Meydan ji te re tenge divê jîrek û fêr bî  

Çalak û siwar ger tu li meydanê bibazî  
Çavê xwe veke her kesê paşmêrê siwêr bî 

Malê xwe û canê xwe bide her eve rûmet  
Lê ger tu nedî her wehe bin qamçî û dêr bî  

Ger bimrî di vê rê de xwedî nav û nîşan bî  
Qubba ku li ser te mezin û sade ji zêr bî  

   MILETÊ  REBEN  
  

Milletê reben qet nabî hişyar  
Hezar sale ku tu maye bin bar 

Reben , perîşan tu maye bindest  
Şivan û gavan , karker û cotar  

Paşa û begler axa û muxtar  
Malê te dixun bi zor û bi dar  

Lê şêx û mela dixun bi nivişt  
Ji te r' dibêjin (Dîroka keftar ) 

Li Şam heft mişar gavek davêjin  
Eger dûre  Şam , lê vaye mişar  

Hezar mirovên karker û cotar  
Dikin qurbana ticar û maldar  

Van zarokên hûr bavêjin ber şêx  
Bere tev bigrîn bi qîrr û hawar  

Bêjin hun çiman erdan nadin me  
Em tev birçîne bê cot û bê kar  

Ev gundên xwe tev bi çi we kirîn ? 
Xwêdana destên qerêj û gemar  

Hun dane kuştin ew bûn xwedî gund  
Began û paşan , axa û xwînxwar  

Xwedî tirektor erdan nadin we  
Dijminê millet , dostê koledar  

Nema bo we cî , hun tê de rûnin  
Erd pir teng bûye , ezman nayê xwar  

Çare neçare divê em rabin  
Weke mêrên çê dest bavêjin dar  

Mana me mirin , dîlî , bindestî  
Çûna me li pêş zehmet û dijwar  

Dêw û pîrhevok li hawîrî me  
Rêça me dijwar , saxur û zinar  

Divê netirsin , dêw û dijwarî  
Têxin bin lingan , weke serê mar  

Şopa me bi xwîn , dilê me pir xurt  
Tev bêne kuştin ev sermayedar  

Reşî bi xweşî bêne guhertin  
Xweşî ji bo me , reşî bo neyar  

Dewlet û welat hemî bighên me  
Dijmin bikujin weke gurê har  

Îdî wek bira bijîn bi şadî  
Di nav me de şîn nemênin yekcar  

Bijî azadî bijî dilşadî  
Bijîn xebatkar , tev (pirolêtar ) 

   BEGÊ  DIJMIN  
 
Beg xwendiye ? efendî ye  
Hiqûq û lîsans vêre ye  

Ne gundî ye ? na cindî ye  
Mehsûlê gundan jê re ye  

Xwedêkî bêje beg çiye ? 
Ji dijminan re bekçî ye  

Qey birçî ye , yan bê cî ye ? 
Na , serbilindî têde ye  

Malê belengazan dixwî  
Qey mekteban pê çê dikî ? 

Guh nadî tiştên wer biçûk 
Her şev li cem meyxane ye  

Gava ku dijmin tê welêt  
Her tiştî pêşkêşî dikî  

Ma qey ne xelkê vî cî ye ? 
Madam bege bêgane ye  

Begîtî ritba dijmine  
Qey xizmeta dijmin dikî  

Ritba ku dijmin daye wî   
Wek axe ye wek paşe ye  

Ma ev çi nîşanin li mil  
Bo çî bi wan difrê dikî ? 

Da ku bizanin her kesek  
Beg dûve , yan xweş kole ye  

Millet şiyar bî wê çikî ? 
Carek xwe naspêrî began  

Hevalê dijmin , dijmine  
Bê soz û bext û ewle ye  

Ev gund û av û xan û mal  
Ma beg ji kû tênî welat ? 

Ey karkerê dîl û reben  
Ev tev ji bêşa ser we ye  

Malê we ye , ava we ye  
Tev ê we ne , bajar û gund  

Lê beg bi destê dijmina  
Girtin bi zor û yexme ye  

Sih sal Cegerxwîn wer dibê  
Hê jî nizanin ev çiye  

Lê ew ji rê dernakevî  
Yek perçe ye yek mende ye  

    EY KURD JI XEW RABE  
  

Ey kurd ji xewa dîlî helse êvare  
Ev xewa bê pîvan , hezar sale dijware  

Ji destê tabûra pênca ya dijmin tu bûye bindest  
Tu di xewa dîlî de , lê dijmin bi xwe hişyare  

Tabûra pêncaye ku ketiye nav te bi zor  
Te dikujî , malê te dixwî , ev ji te ra pir 'are 

Destê xwe daye dijmin bi xwe ew dijmin  
Çavên wan li qerêja destê karker û cotare  

Çavê xwe veke , serê xwe rake , dema te ye bes  
Di navbera me de ceng û kuştin û haware  

Belê pê di bend û zencîr û li hawîr me dîwar  
Lê ji tevnika pîrê ye zencîr ,û çewalê kayê dîware  

Lehî ji jor ve tê û dijmin axê didî ber  
Nizanî lehîye , ji wî weye ça û cihok û cobare  

Xwe veşêre , lehî lehîya giran , lehîya sor , dijmin ! 
Jîna te hindik maye , mirina te maye ev care  

Ev dîwar û girêk û komik didî ber me hêç… 
Dema jîna me û mirina te hatiye naçare , naçare  

Cegerxwîn ne dijminê te ye , lê tu dijminê herkes  
Xwîna te bi herkesî naxoş û kirêt û pir sare  

     EVÎNA  WELÊT  
  
Pêtiya arê evîna te ye dil kirye pereng  
Me çiqas xwest ku veşêrim lê bi zor dayiye deng  

Wek te mêrkuj me nedî kes we bi xwînrêjî bijî  
Ku evîndarê xwe carek dikujî wer bi xedeng  

Me go qey dost û hevalî , bi te re bûne heval  
Ji me dil bir te bi tayê serê zulfa xwe ye şeng  

Me nedî çend geriyam , ez ne di Şam û ne di şerq  
Kes di rengê te şepalê nazik û şox û çeleng  

Te ji Salarê çeleng girtiye ev zor û sitem  
Herdû ebrû te şikandin li me bûn şêr û pileng  

Ger dixwazî di evîna te de dilkul nemirin  
Tu bi destê xwe bikuj lê ne bi top û ne tiveng  

Ser sipî bûye , ji zor û sitema bûye li min  
Can û dil tev de revandin te bi talan û bi ceng  

Qe kesî wek sitema ku te li min kir nedîye  
Ne di Îran û Îraq û ne di Tirk û ne Fireng  

Me dixwest perde hilê , da ku bibênim te gulê  
Lê ji wan destê bi xûn çûne di sînga me de seng  

Bêjimar derd û sitem pêkve li sînga me civîn  
Lew me sîne di evîna te de carek biwe beng  

      WELATPARÊZÎ 
  
Welatparêzî kok û esas bû  
Millet şiyar bû welat xelas bû  

Sewre despêkir şefeq xuya bû  
Ji nûve her kes dilxoş û şa bû  

Ji bo min megrî , bigrî  bo weten  
Bi zor me çirand ev bend û kepen 

Ji bo wî bigrî bi qîr û aman  
Xwe daye kuştin ez dame berdan  

Derê dojehê li me wa vebû  
Ew zindana teng li me fire bû  

Çiqas pir xweşe ev kêf û şadî  
Welatparêzî , gerdenazadî  

Hêstir nabarin namênin birçî  
Serbest bigerin li her der û cî  

Sêwî namênin ne deng , ne girî  
Bijî wekhevî bimrî zorkerî  

	HEVAL  XWE BÊ RÛMET MEKE  

Heval , xwe bê rûmet meke , jîna bi dijmin re kine  
Destê bi destê dijmina çenda ku kurd bî dijmine  

Dijmin bi van xapan gelek millet di bin lingan birin  
Ma ne bi vî rengê teres dûr û dirêj em kuştine  

Herdem li pey doza xwe bin guh medne sozê dijmina  
Jîna di bin destê neyar , çenda dirêj bî mirdine  

Hasin ji bo kê afirî , xurtî bi çi ser daye pêş  
Ev hasin û xurtî , hemî  zanîn û tefkîra mine  

Raste nizama hovika , ev reng bela şanî me dan  
Qels û belengaz û reben , xurtan her û her xwarine  

Lê em ku azadî divên carek ji rê dernakevin  
Guh nadine zêrê mezin soza wî tim xapandine  

Ev keftelefta wî derew bû wek peza serjêkirî  
Zirta bikî , forta bidî dinya bi çûn û hatine  

Ne bes Cegerxwîn vê divê lê bîrbirên dinya hemî  
Dara ku istîmare ew hişk û rizî û bê bine  

	   DÛRÎ BI NÛRÎ  
  
Dûrketim nêzîkî herdem min di dil danî welat  
Nagirîm îdî nema ye dewrê giryanî welat  

Dewrê rabûn û xebate dewrê guftûgo nema  
Ev hezar sale li ser hev tu di zindanî welat  

Geh di bin lingê Selîm û Xusrew û Ferhadê Tirk  
Geh di bin lingê siwarê şahê Îranî welat  

Av û dar û xak û bayên  te xweşin rengê buhişt  
Pir kelat û birc û eywan tewlê bêganî welat  

Sed tifû herdem bibarî bend û rêz û berberî  
Begler û axa reşandin ceng û talanî welat  

Perçe perçe nabî îdî wer bimênî ta ebed  
Dûr nemaye ku bidî ser tacê keyanî welat  

Pêtiyên agir ji hilma min gihan çerxa felek  
Min Cegerxwîn bûye agir te li ser danî welat  

              WELAT  
	DERDÊ  TE DIJWARE  
  
Welat zanim ku dem bo te neyare  
Felek hîze ji lewra xûz û xware  
Heta îro digel me tim neyare  

Şev û rojan seraser ev sitem tê  
Nebî bawer bikî ku nahisim pê 

Li ser sînga te sê çar xet kişandin 
Wekî berzex ji hevdî raqetandin 
Li her alî milên me raşidandin                              

Şev û rojan seraser ev sitem tê  
Nebî bawer bikî ku nahisim pê 

Eger bo min bidî dem yek du firset 
Ku firset bê herame jê re muhlet 
Ne raste em hemî bimrin bi zillet 

Şev û rojan seraser ev sitem tê  
Nebî bawer bikî ku nahisim pê 

Li her alî dinêrim heyhey û şîn 
Kurê te tev dibazin qîr û nalîn  
Wekî min ew hemî bûne Cegerxwîn 

Şev û rojan seraser ev sitem tê  
Nebî bawer bikî ku nahisim pê 

	RIYA SERBESTÎ  DIJWARE 
  
Çiyakî bilind bi dar û kelem bi lat û şikêr 
Li hawîr zinar, li hawîr teba bi piling ,bi şêr 

Pîrhevok , devlok , dêw û mirovxwer goman û xeyal 
Hemî dizûrî , hemî dikûrin , tev tî û ne têr 

Şevreş bi tavan , baran û leylan bi hewr û birûsk 
Rê dûr û bi tirs , tev av û çirav , tarî ye weke mêr  

Li jorê çiyê şarê serbestî , azadî , bihişt 
Korta bindestî , newala dîlî , koletî li jêr 

Kerwan , kerwanê , jîn û evînê , kerwanê xebat 
Dane ser vê rê , karker û cotkar bi das û bi bêr 

Em jî ditirsin , ji hev dipirsin , hemî ev kerwan 
Diçin dil bi tirs , xurtemêr li pêş , li paş qelsemêr 

Tirsonek berjêr , paşde direvin , kortala dîlî 
Gernas serbilind , cihê xwe digrin , li jorê bajêr 

Li tirsonekan , ev lat û kelem , hemî dibin peş 
Devî dibin dêw , hemî pîrhevok , li dora zinêr  

Gernas nabênin , ne reş û ne peş , ne sawîr ne tirs 
Tirsonek revok , devê wan tucar , naçî bin guhêr 

Xurtemêr divên , tim serbilindî , tim payedarî 
Qelesemêr divên , bibin têr pere , bimênin ziktêr 

Xurdê xurtemêr , lêdan û zindan , tim dar û qamçî 
Xurdê qelsemêr , keç û mey û cam , birinc û penêr 

Serpêl bê şeref , bê bext gunehkar , herdem qelsemêr 
Karê wa ye tim , ji ber xwe naçin , tim diçin bi dêr 

Sehpa bê danîn , ferman bê xwendin , hey reben bêbext 
Bikêr we nayên , ne mal ne zarok , ne gund û ne zêr 

Xortên ciwnmêr welatparêzên , bi şan û şeref 
Gelo hun divên , bibin xurtemêr , ya ne qelsemêr ! 

Lê em dixwazin , bibin serbilind , çiye bindestî  
Guh medin gundan , guh medin zêra , tev toz û qelêr 

Dolab û çerxa , dinê her û her , bi pêşde diçin 
Siba ,îro ye îro dibî doh , doh jî dibî pêr 

Bi mêranî her bi pêş de bê tirs , eve riya me  
Destê hev bigrin , wek xuşk û bira , çi jin û çi mêr 

Em bi malê xwe , zanin çawa ye , çi qenc çi ne qenc 
Xurcika 'etêr , kî zanî çiye , ji xeyrî 'etêr 

Ku em ji dijmin , carek netirsin , dijmin ditirsî 
Em penêr ew kêr , lê ku bibin mêr , ew penêr em kêr  

Eger em neşkên , bi xwe ew dişkê , divê ku bişkê  
Em pisîk ew şêr , lê ku bibin mêr , ew pisîk em şêr 

	EÎNDARÊ WELAT IM 
  
Ji bona her kesek yarek heye ê min welat yare  
Belê çibkim di destê dijminê xwînxwar û xeddare  

Çiqas pesnê giran bêjim nikarim ez bidim zanîn  
Çeleng û nazik û şeng  û şepal û şox û cebbare  

Hezar wek min di vê rê de bi van derd û kulan kuştin  
Tilisma ser devê genca , di sîng min de reşmare  

Çi zanî qîmetê vê şengeşoxê dijminê bêbext  
Ne wek min dil bi top û awirê yarê birîndare  

Eger çendan bi dest dijmin belê yara mine şêrîn  
Bi navê wê bilind bûme giham gerdûnê seyyare  

Bi wan lêvên şekerbarîn bi min da soz û peymanek  
Ji min pêve ku dil nadî kesî ew yare bêçare  

Eve soza me jî pê re ku dil herdem bidim desta  
Netirsim ez ji zindan û ji lêdan û ben û dare  

Li ser her kavilî rûnim , bikim qêrîn heta her kes 
Ji tamara xewê rabin bibin hozan û hişyare  

Di bin lingê xwe de deynin serê dijmin wekî dûpişk  
Li ber pozê xwe deynin wê gula nûbişkivî xare  

Di govenda me de her kes bi dilşadî bikin dîlan  
Li şûna hêstirên çavan xuşîn bên co û cobare  

Eve soza min û dilber eger bimrim di vê rê de  
Ji vê dinya xweş û şêrîn , Cegerxwîn jî , ne bê pare  
  
                      SEGÊ  HAR  
  
Ev segê ku min bi nanê xwedî kir hare  ew  
Terbiya van reng segana zanibe dijware ew  

Çav li destê her mirove pê bi pê tê ber bi nan  
Dûlivîne sernexwîne her dema bêçare  ew  

Lê dema ku têr dixwî qencî ji bîra wî diçî  
Dijminê her kes dibî çunkî segê bedkare  ew  

Xanedan û dewlemende ew ku xwîna me dixwî  
Dewleta wî tev xebata destê kar û sare  ew  

Ev sera û xan û manê têdene tev ên me ne  
Dijminê nankore herdem , hemdemê nayare  ew 

Destê karker wa li ser çerxa dîreksonan çirî  
Dewlemend her şev digel saz û keçan meyxware  ew  

Zanibe ey dewlemend jîna segê har çil şeve  
Kuştiyê destê şivan û karker û cotare  ew  

Ne tenê îro Cegerxwîn lê hemî kes bûn şiyar  
Das û çakûç wa bi destin gazî û haware  ew  

		KURDISTAN  NE  KOLISTANE  
  
Ev welatê kurde ji lew Kurdistane  
Ne ku axistane ne jî begistane  

Ev baxê gul têde hemî xîp û xarin  
Lê ne xaristane belkî gulistane  

Beg û axa dînin , korin , te nabînin  
Cihê wan maristan ya jî goristane  

Mebêjin em xurtin xwedî zor û zêrin  
Bihar vaye xweş tê , ger çi zivistane  

Em tev kurê kurdin , dev ji zorê berdin  
Welat gelek xoşe tev bax û bistane  

Tev petrol û ave , lê dijmin di nave  
Xwînmij û bêbave kirye kolistane  

Dijmin pehlewane , xurte , li meydane  
Beg hevalê wane , kurd çi bi destane  

Kî neyarê dijmin , em destê wî bigrin  
Bi wî re em bimrin belê dositane  

Da dijmin bişkênin , heyfa xwe bistênin  
Ji nû Şaxa Botan bikin asitane  

Welat xweş û rinde , serê wî bilinde  
Tev bajar û gunde , ta bi Xuzistane  

Hindik maye wê zû , cihan bibî yekrû  
Bê teqîn û bê dû namênin mestane  

Îdî kul namênin , herder xweş û şênin  
Xweşî raweşênin , cihan xweşistane  

		ŞÊX Û AXA Û BEG   
		TUCAR NABIN  YEK  
  
Sed sale ku em şerpeze pey şêx û begane  
Bê çare wekî gogê li ber derb û şegane  

Ey muhteremê dînperesê warisê (Taha ) 
Ev şûr û qelem herdû di vê rê de birane  

Ev dîn û welat barê te ne derkeve meydan  
Heqqê te heye raste ku ev bare girane  

Destê te ji malê te nebî ev weye qurban  
Destê te li ser şûrikê halet çiriyane ! 

Insaf bike derkev tu ji pişt perde û xeflet  
Ev bê mededê ber derî tev qûlê Xudane  

Ev seltenet û gund û sera , hasin û kumbed 
Tev toz û qerêja reben û jar û gedane  

Ey keçperes û meyxwer û wey rencberê dijmin ! 
Ev renge sefahet ji te re pesnevedane  

Goya mezinê milletî ey lewçe û tolaz  
Mesrûfeyê mestûre ji herkes ve xuyane  

Vaye bi şeref dest bire ber xwe (pirolêtar ) 
Zanî tu begim himmetê millet çi yemane  

Rabe tu ji rê derkeve zû rê bide cotkar  
Meydan şerefe lê ne cihê hîz û dizane  

Tarîx ji te re nabî serî , kafirê ni'met  
Çavên xwe veke nîvê cihan bo me birane  

Dar û xeber û qamçî û zulma te li bîrin  
Ev renge bela tev ji te ra derd û belane  

       ÇÛNA  QUNSILXANA  TIRK  
       GUNEHKARIYE   BEGIM  
  
Begim , çûbû kû ?     Çûbûme Heleb .  
Îşê te çi bû ?        Wilo bê sebeb . 
Bêje begê min ,       Çi bêjim canim . 
Ka we çi kirye ?       Qet ez nizanim . 
We kes nedî qet ?      Çima dipirsî !.. 
Begim xuya ye          Gelek ditirsî . 
Çima bitirsim           Ha ha aferim , 
Li her der karim        Serbest bigerim . 
Ji kerema xwe           Bêje  ezbenî . 
Şerme bese lo            Bi min dikenî . 
We qunsil nedî ?       Ha ! qunsilê Tirk . 
Belê li we kir           Wî xelat û kurk  
Destê xwe da we          Ew destê gemar  
Destê ku Extî           Hildaye ser dar  
Ew destê ku kuşt      Sed wek şêx Se'îd  
Zana û gernas           Mêrxas û egîd  
Destê bi xwîna         Kurdan bûye sor  
Çawa te hejand        Hey rêberê kor  
Her kesî bihîst         Dengê topa we  
Millet nadî ser          Rêç û şopa we  
Navê weye bes         Remza îstî'mar  
We milletê kurd        Siparte neyar 
Lê ne razaye             Şiyare millet  
Wî zincîr şikand      Ji dest we derket  
Bi we nayînî             Îdî bawerî  
Ji dijmin re ew         Qet nabî terî  
Canim bese lo           Îdî ez ne kurd . 
Raste ne kurdî          Tu bûye zigurd ,  
Ji xwe ne kurdî          Hemparê dijmin  
Hun milletê kurd      Bi hev re dixun  
Ezê herim lo             Hişim nemaye , 
Ji bo we gotin           Ne pir sezaye  
Here ezbenî             Here ezbenî  
Millet , hemî kurd    Bi we dikenî . 

 	TA  KENGÎ EMÊ   KARKER 
	  Û COTKARÊ  BEGA BIN  
  
Ev renge biratî me nevê ger timî wa bin  
Hevsar me girêdayî bi kurtanê kera bin  
Ew begler û axa û emê jar û geda bin  
Ew rencberê dijmin û emê rencberê wa bin  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

Ta kengî emê kole û riswa û 'ebîd bin  
Bin destê mirovên wekî Bayar û Se'îd bin  
Ta kengî li sînora wekî birc û kilîd bin  
Ta kengî ji hev re hemî mêrxas û 'egîd bin  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

Çawa ku dizanim tu timî şerker û mêrî  
Deng daye di şerqê de bi xwe fêris û şêrî  
Îro tu çima wer biwe tirsok û newêrî 
Perda gidiya ser xwe veda , da xwe veşêrî  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

Perda gidiya carekê xweş rake hilîne  
Çavê xwe veke guh bide hawar û qîrîne  
Lingê teresan zû tu ji axa xwe derîne  
Îdî tu metirs hemdemê cebbarê te Çîne  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

Pir şerme ku em deh serî milyonê nifûsin  
Pir şerme ku em abidê dînar û filûsin 
Pir şerme ku em birçî û bê mad û mirûsin  
Heyfe ji me re hemdem û hemxakê Urûsin  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

Ta kengî di zindana bibin hebsî û girtî  
Dara li ser û lingê me xin begçî û şirtî  
Ta kengî bixun ev beg û axa me bi xurtî  
Ta kengî emê dey li we kin her we bi sirtî  

Ey karker û cotkar bese dem hatiye rabin  
Ta kengî emê karkerê axa û bega bin  
Ta kengî emê hestiyê ber lingê sega bin  

		ŞAM  ŞEKIRE  
	      WELAT ŞÊRÎNTIRE  
  
Welatê min tiwî bûka cihanî  
Hemî bax û bihişt û mêrg û kanî  

Şepal û şeng û şox û naz û gewrî  
Gelek şêrîn û rind û pir ciwanî 

Serî taca Silaheddînê kurdî  
Enî roje di birca asimanî  

Du birhên te kevanê Rustemê Zal  
Du zulfên te ji tîrên qehremanî  

Riwê te agirê Zerdeşt û Mezdik  
Ji te hêstir şeraba kamiranî  

Du çavên te wekî deryayê Hurmiz  
Kepû elmase karê Mûş û Wanî  

Du lêvên te kitêba Hacî Qadir  
Zimanê te ji benda şêxê Xanî  

Çena te gohê Cûd û Şax û Hebler  
Qirik eywan û taqa kesrewanî  

Di sînga te kitêba Zendewista  
Memik ferfûre têde neqşê Manî  

Du destên te tixûbên Tirk û Îran  
Hero cenge bi tîrên zerveşanî  

Ji sînga te bi jêr de gelyê Laleş  
Ziyaretgahe bo me her zemanî  

Bi nîşan û bi nan û xwîn rijandin  
Me dest girt û qelen da û tu anî  

Ser û pa zend û bazin tev bi hinne  
Hemî sorin ji rengê erxewanî  

Bi te em şa nebûn ev bû du sed sal  
Ji me dengê tifinga çûye banî  

Bira û law û bav û ap û pismam  
Li ser te hev dikuştin pehlewanî  

Ji Loran ta bi Zaza tev bi xencer  
Dihatin hev li meydanê beranî  

Bi talan û bi kuştin , hem bi sotin  
Me konê şer li ser sînga te danî 

Emîr û begler û paşa û axa  
Kirin wêran sera û birc û xanî  

Li alîkî te deng û ceng û halan 
Li alîkî sedayê xewsê sanî 

Hemî bûne mirîd û şêx û sofî 
Buhiştîne çikin nav û nîşanî 

Li axur radizin lê şêx diçî jor 
Berî nîvro ji banî tê giranî 

Ser û pa tev dikî gulav û ember 
Dibê nûre kero ma tu çi zanî ?! 

Bi van xapan dixwarin xwarinên xweş 
Wekî şêx û melayên vî zemanî 

Du derdên me hebûn dijwar û xeddar 
Xizanî yek , ewê dî her nezanî 

Weke şêr û pilingan em diçûn hev 
Penîr rovî ji meydanê hilanî  

Me ew rojên ciwanî tev bi der dan 
Bi zîvarî , belengazî , şivanî 

Herê bûkê pepûkê jar û mestê 
Li ser sînga te zava man biyanî 

Te reş daye serê xwe ber li ser me 
Li te rokê dibî pîroz kitanî 

Cegerxwîne kurê te her dinalî 
Ji ber jana nezanî û xizanî 
	
		HEVSAR  BI DESTÊ  DIJMINE  
  
Sed sale axa zorkere ferman bi dest darê wî ye  
Millet wekî lokê mezin herdem di bin barê wî ye  

Cî cî kirin berdane hev , talan û kuştin roj û şev  
Destê xwe da destê neyar casûs û hemyarê wî ye  

Millet li hevdî bû xwedî , zû rêçik û şopa xwe dî  
Mêrxas tucar nabî gidî , her pêşveçûn karê wî ye  

Sed Qeyser û Hêtler hebin îdî ji rê dernakevî  
Madam ku cebha haşîtî heval û guhdarê wî ye  

Dijmin dixwazî me bikî , kole di bin destê xwe kî  
Axayê hov û rênezan her mifte simsarê wî ye  

Xwînxware dijmin zalime pê daye ser sînga welat 
Axa bi zor çoyê xwe ve , şev pê de hişyarê wî ye  

Axa bi me bûye serek ev gund bi me wî girtine  
Qada bi xwîna me sitand , bawer dikî warê wî ye  

Hevsarê axayê mezin herdem bi destê dijmine  
Millet şiyar bûye ji nû zanî ku hevsarê wî ye  

Çeng bû ji xew rabû nerî hevsar bi mêranî birrî  
Şêre li pê wî nagerî , îdî ne cotkarê wî ye  

Ev dar û ber, ev ax û av yekser hemî ê milletin  
Roja wî bê , wê rabe pê , ev gund û bajarê wî ye  

Heta serê axa hebî ew nadî ser şopa dirist  
Ev dîlî û ev paşketin raste ji ber barê wî ye  

		GIRYANIM  BESE  
  
Em ji xew rabûn welatim ez bi qurbanim bese  
Tev de rabûn rojhilatim sebr û samanim bese  

Umrê min çû tev di vê rê , roj û şev nal û girî  
Das û çakûç wa me hildan , qîr û giryanim bese  

Ev dema serbestî ye , bindestî îdî çû nema  
Şad û dilxoş û bilind bim , hebs û zindanim bese  

Em hemî dost û bira bin da bibî bax û buhişt  
Min ji nêv baxê cihanê , bax û bustanim bese    

		TIRSONEKE  DIJMIN  
  
Ey milletê mezlûm û perîşan û sitembar  
               Bawerke tu şêrî  
Çend sale li ser hev ku te ser daniye bin dar  
              Birçî û ne têrî  
Destê te ne aşê felekê xweş digerênin  
              Her tişt diçênin  
Aya tu çima wer biwe bê havil û bê zar  
               Bê dewlet û zêrî !... 
Destê te ye , ava te ye , milkê te ye ev aş  
               Herdem tuwî qerraş  
Ta kengî ji bo vê tebeqa mêrkuj û xwînxwar 
                Vî aşî bigêrî  
Pişta te girêdayî te ev xanî û qûnax  
                  Deh maxe li ser max  
Çêkirne hemî mift û belaş dayine nayar  
              Sed heyfe li jêrî  
Ser rake ji xew ger te divê ku bibî gernas  
                  Ey milletê mêrxas  
Aşê te serê vî dijminê xwînmij û bedkar  
                Naçare dihêrî 
Tirsoneke dijmin direvî guh mede fortan  
               Zû dest bide xortan  
Meydan ji te re hiştiye bazdaye wî naçar  
            Hêjî tu newêrî  
Meyzake li her der rebenan girtine meydan  
                Tim kuştin û lêdan  
Dijmin direvî pey ketine karker û cotkar 
                   Ka cî xwe veşêrî  
Rojek heye naçar ji te re ser bitewênî  
              Sersem we bimênî  
Ferman ji te re her tu di qada xwe de xunkar  
            Xweş dem dibiwêrî  

  		SITEM DIMRÎ BI HIKMÊ DEM 
  
Bese paçik ji guh derxe çi hewar û çi qêrîne  
Xwe rapêçe ji bo cengê bi zor heqqê xwe bistîne  

Dizî û cirm û bêş û zor , bese millet li te şerme ! 
Dema tang û firoka ye , çi xişt û def û tizbîne  

Bixwîne da tu serbest bî , bi xurtî bighê doza xwe 
Binêr her tişt li dinya yê wekî cenga Filestîne  

Cîhan bûye du bend îro , ku maldar û belengazin  
Di ber hev re şerîpanin ji Çînê ta biçî Çîne  

Belengazan serî hildan , sitem îdî qebûl nakin  
Ji destê sermeyandaran gelek zor û sitem dîne  

Dilovanî digel zorê , her û her ceng û lêdane  
Çiya û deşt û av û bej , ji sertîrên sitem xwîne  

Cegerxwîn tim dikî qêrîn , sitem dimrî bi hikmê dem  
Ji min bawer ke ey millet nebê dîne ne bê dîne .  

		 ŞANDIYÊ  MILLET  
  
Ey şandiyê millet ! te , zanakî dizanî  
Me tu şandî ye lê ne ji bo ritbe û kursî  

Da ku li civatê wekî mêra tu bibêjî  
Doza me bixwazî û li heqqê me bipirsî  

Ger rast tu welatperwerî , yan rêberê millet  
Dinya hemî dijmin bî divê qet tu netirsî  

Ma qey tu nizanî tu kurê milletê Kurdî  
Hemxakê birayê Ereb û Tirkî û Firsî  

Em tev de kurê kurd , û divê kurd bibî yekdil  
Lorî kiye , Gorî kiye , Zazî kiye , Xursî ?!.. 

Pir şerme welatê te hemî kanî û petrol  
Pismam û birayên te hemî mayîne birsî  !...  

		KUFREGEHA  AXÊ  
  
Pale li derê kufregeha axê dibin kom  
Heqdestê xwe ew dil bi kul û xem vedixwazin  

Axayê diz û xwînxwer û talanker û bêbext  
Karker di dilê wî de wekî hirç û berazin  

Bê şerm û fehêt ew di riwê wan de dibêjî  
Ez heqqê we nadim , bese ev qirqir û gazin  

Hey zalim û xeddar çilo ev kulfet û zarok  
Bê xwarin û birçî bikevin xew de û razin  

Ev dilkevir û milhesin û xurt û ji pola  
Çardeh se'etan ew di xebata te dibazin  

Nayê se'etek çaryekê yek lîreyê Sûrî 
Nêçîr ji we re ew bi xwe herdem wekî bazin  

Jinka bi şeref heyfe ku tim pembûçinî bî ,  
Bê qûndere û çente û bê kember û bazin  

Ev dem ji we re naçî serî sûndê dixum ez  
Şahid ji me re Qeyser û Hêtler û Niyazin  

Rojek heye wê bê ku we ser daniye ber pê  
Ev karker û cotkar ji we doza xwe bixwazin  

		QEY KURD NE INSANE 

Komela heqqê mirovan , heqqê her kes daye wan  
Dengê kurd kes nabihîzî sed hewar û sed eman  

Ev hezar salin li pey paşa û axa em diçin  
Lew di bin destê neyaran her weha em man û man  

Tev rez û baxê me ne hem ev sera û ev kelat  
Lê di nav wan dijminê kurd , şêx û axa dergevan  

Tev şirîkê dijmina ne , ew dixun , geh ev dixun  
Lê milet jar û geda ye tev şivan û palevan  

Îdî ev rengê nizamê kevn û bê mirês bû û çû  
Partiya haşîtî yê xweş rê û rêçik rê me dan  

Her kesek xwedyê welêt bî bîr û bawer serbilind  
Em hemî dost û bira bin têk leva kin dexl û dan  

Bibne ê millet bi carek hasin û pertal û gaz  
Xwendin û ronî û qad û av û mal û xan û man  

Lê ji bo em karibin vî tiştî pêkbênin bi lez  
Mêr û jin tev pêkve rabin rengê şêr û pehlewan  

Ger çi hin em bêne kuştin ê dî wê serbest bibin  
Wê bimênin ta ebed herdem ji bo me ev nîşan  

Ê di vê rê bête kuştin serbilind û dewlemend  
Tim di rojên cejn û şahî nav bi zêr û sîm veşan  

Ey welat îdî metirse zariwên te va gihan  
Pir xweşe ku em ji bo te bibne qurban wek beran  

Sûnd û peyman bî li ser me , em ji vê rê nagerin  
Ta bilind bî wek çiyayên xwe di nêv xakê cihan    

			MILLET NE RAZA YE  

Axa li ser masa neyar kasê li kasa wî didî  
Da xelk bibêjin ev kî ye ? axa ye ; ev mêrxasî ye  

Millet şiyar bûye ji xew , her kes dizanî ev çiye  
Bê rûmet û namûsî ye , pêxwasî û casûsî ye  

Yan wek mîya tirsoneke bêhiş bi gur re bazdidî  
Xweş ketye tora dijmina , ev keftelefta masî ye  

Dil daye marê reş ji nû malê xwe tev davêje dev  
Zanî mirin nêzîke lê , dîsa dibê gernasî ye  

Rû daye ber tûka neyar îdî nikarî dey bikî  
Xwînxwarê cotkarê xwe ye hikmê wî Keykawûsî ye  

Xwêdana millê gundî ye datênî ser masa neyar  
Şerm û fihêt nakî ji xwe , ev kare bênamûsî ye  

Axa û paşa û bege , tirsoneke nabî mirov  
Şêxê diza ye mêrkuje , ev jî bi xwe pêxwasî ye  

Malê me tev da dijmina , çendan ji tirsan ew didit 
Bihayê çapa van duran , kore di çavan dasî ye  

Derdê me dijware gelek , noq bûne derya dîlî yê  
Noqarekî zana divê , ê ku me derxî Rûsî ye  

Bê kêferat û kefteleft , nabî ku em azad bibin  
Dermanê Kurd mêranî ye , dilpakî ye , îxlasî ye  

		KURDISTANA  KURDAN  
		  
Kurdistana xoşî  
Ma kî te difroşî  
Pir şêrîn û rindî  
Tev bajar û gundî  

Kurdistan , kurdistan  
Kurdistana kurdan  

Eger wisa mest bî  
Tim jar û bindest bî  
Her tê hin û hin bî  
Bindestê dijmin bî  

Kurdistan , kurdistan  
Kurdistana kurdan  

Kurên te tim razin  
Doza te nexwazin  
Her çiqasî bakin  
Rêça te nas nakin  

Kurdistan , kurdistan  
Kurdistana kurdan  

Divê tev bira bin  
Weke mêra rabin  
Destê hevdî bigrin  
Bi mêranî bimrin  

Kurdistan,kurdistan  
Kurdistana kurdan  

Em haşitîxwazin  
Şev û ro ranazin  
Dijminê koledar  
Bijî pirolêtar  

Kurdistan , kurdistan  
Kurdistana kurdan 

		RONAHÎ LI PEY TARÎ YE  
  
Çend sale ku em her wehe bin destê neyarin  
Bê rûmet û piştin 
Wek kole li çola û li ser sêpî û darin  
Em hatine kuştin  
Axa û began perçe kirin ev milletê mêr  
Çalak û ciwanmêr  
Em kirne xulamokê neyar mayîne bê çar  
Tev bê serî hiştin  
Ev şêx û mela rencberê dijmin bi şev û ro  
Tim jê re diago  
Herkes xwedî estol û ref û leşker û topin  
Lê ê me bi xiştin  
Zor û sitema vê tebeqê em hiştine kavil  
Bê xwendin û cahil  
Lê hê jî li ser me bi xwe ew kund û qirakin  
Tim gazî û qiştin  
Zengîne welatê me hemî kanî û zêrin  
Em tev wekî şêrin  
Rengîne hemî deşt û çiya av û giya ne  
Tev bax û bihiştin  
Herçendî berê em jî xwedî nav û nîşan bûn  
Lê îro nezan bûn  
Herçendî berê em bi xwe gernas û egît bûn  
Lê îro ne tiştin  
Ey xortê ciwanmêr , bese bêfêdeye ev rev  
Destê xwe bidin hev  
Ronahî li pey tarî ye , tim roje li pey şev  
Em nayêne kuştin  

		BEGIM DEV JI QULLEBAIYAN BERDIN !.. 

Begim bese dev ji van derewan , qullebaziyan berdin 
Hun malê kurd dixun û hun dibêjin em milletê kurdin  

Rûtker û diz û hîz û meyxwer û bê wicdan û şût  
Bêgoman hun jêderê her kul û bela û derdin  

Heta hun nemirin, ne mikûne em rabin hey beg  
Hun dijminê millet, û ji dijmin re xweş merdin  

Welat welatê kurde, lê kurd belengaz , perîşan  
Ne hun tenê xwedanê zêr û mal û milk û gundin  

Dilê we kurmî, malê we genî , koledarin bes  
Lê em, dilsade û rû nerm û kurdperwer û rindin  

Xanî wekî koxik, perîşan û reben , çarereşê kurd  
Hun hemî bêgane, xwedî xan û eywanê bilindin  

Hefsar bi destê dijmin û qetik di gerdena we  
Kengî bibêjî xwe hildin, hunê xwe hildin  

Îdî em li pey we naçin,hun ne kurdin dijminê millet  
Tenê em kurdin, her çendî belengaz û zigurdin  

Ji qada me derkevin, berî ferman li we rabî, zû  
Hun rencberê dijmin û em rencberê erdin  

Erd,'erdê milletê kurd, kurdên reben kurdên belengaz  
Biqeştin,bese îdî, qada me berdin, 'erdê me berdin  

Hun bi me bûn xanedan û gerd û beg û paşa û axa  
Lê îro kolê dijmin, ne serbilind û xanedanê gerdin  

Rojek wê bê, serpêl, gerdenxwar, li pêşberê qanûn  
Xûsî di qirika we de, ji tirsan nema karin xeberdin  

Karker û cotkar, pale, zehmetkêş serbilind , dest bi dar  
Serê koledar bi çakûç û das ewê bişkênin we jî bi serdin 

Siktir be begim, ev qullebazî tev hatine zanîn  
Hezar sale hun dijminê millet, em milletê kurdin, 
                            Em milletê kurdin   
 
			EY KURD ÇI KESÎ TÛ  
  
Ey kurdê ku navdarî di bin destê neyaran çi kesî tû  
Wek şêrê girêdayî bi zincîrê di qeyd û qefesî tû  
Sed sale di bin destê neyaran ku fîxanan diresî tû  
Dem hat were meydanê , çire bê hewes û deng û hesî tû  

Ey kurd tu bizane ku cîhan her dem û dore  
Serbestî û azadî bizan kotek û zore  
Zincîrê ji gerden bişikîn zû were meydan  
Îdî tu metirs pişt û bira leşkerê sore  

Wek lat û zinarî , li te baranê bela tê û dibarî  
Moran û kulan girtiye ser , maye tu wer bin reş û tarî  
Bahoz û sitem gumgume hawîr te dibarî bi neyarî  
Ser daniye ber lingê neyaran û dinalî û dizarî  

Ey kurd tu bizane ku cîhan her dem û dore  
Serbestî û azadî bizan kotek û zore  
Zincîrê ji gerden bişikîn zû were meydan  
Îdî tu metirs pişt û bira leşkerê sore  

Deryayê nizama Qecerî pêldaye li ser te bi xurtî  
Zincîrê nizama Teterî zendê te pêçan û tu girtî 
Çend sal bi nezanî tu li ser hev di vî arî de bihurtî 
Ser hilde ji xew şerme ji bona te re ev hişkî û sirtî  

Ey kurd tu bizane ku cîhan her dem û dore  
Serbestî û azadî bizan kotek û zore  
Zincîrê ji gerden bişikîn zû were meydan  
Îdî tu metirs pişt û bira leşkerê sore 

Çavên xwe veke guh bide , karwanê biratî vediborin  
Xem nakî eger çend segê bê tore li pey wane diqorin  
Çerxa felekê pêşve diçî , zorker û xwînxwer kerr û korin  
Ronahî û tarî û şev û roj we di pey hev re diborin  

Ey kurd tu bizane ku cîhan her dem û dore  
Serbestî û azadî bizan kotek û zore  
Zincîrê ji gerden bişikîn zû were meydan  
Îdî tu metirs pişt û bira leşkerê sore  

			BIRRÊ  TEVAYÎ  
  		       EM ŞER NAXWAZIN  

Em şer naxwazin bimrin şer û ceng  
Me natirsênin ev qêrîn û deng  
Eger dixwazin silma alemî  
Ji axa (Korê ) derkevin hemî  

Em tev heval û birane , insan  
Ji me çi divê mister Tiroman  

Bumba sedased berik hezaran  
Ji jor ve tên xwar teyrok û baran  
Top û tematîk tang û teyaran 
Gulle barandin tavên Biharan  

Insanê (Korê ) mane perîşan  
Bihna xwe derxist mister Tiroman  

Zar û zêçên wan ditirsin digrîn  
Hawîr direvin hawar û qêrîn  
Li her der kuştin , êrîş û kemîn  
Ew dane berhev rê tev de bi xwîn  

Seraser bûne amanc û nîşan  
Çiqas xweş dibî dilê Tiroman  

Tev de hilweşîn gund û birc û pir  
Xan û mal û can dane ber agir  
Pey wan dikevin weke pez û gur  
Zikên wan çirîn jin û hûr û gir  

Dane ber topan bû bumbar diman  
Da ku xweş bibî dilê Tiroman  

Ev xortên ciwan tev têne kuştin  
Bi xwînê (şeqam ) tev têne şuştin  
Ev deşt û çiya hemî bûn bi xwîn  
Riwê her tiştî kirêt û xemgîn  

Dar û ber girîn hawar û eman  
Hêj nerm nebû dilê Tiroman  

Tev de wêran bûn mizgeft û kenişt  
Bi dojeh geran ew bax û buhişt  
Tilûr dirêsin ser laşên mirî  
Sêwî û birçî qêrîn û girî  

Li hawîr gumgum , şewat û dixan  
Dîsa xweş nebû dilê Tiroman  

Refên firokan bi şev wek sitêr  
Sedased qember davêjin berjêr  
Dikujin zar û zêç û jin û mêr  
Bûne kerafî ew qas xêr û bêr  

Pêtî û dixan dighêne ezman  
Pir xweş dibî pê dilê Tiroman  

Ji bo kara xwe dikin vî şerî  
Destê xwe dan hev zorker û terî  
Bere hilweşin ev xan û dîwar  
Da ku xurt bibî nifûza dolar  

Li ( Walistirîd ) govend û dîlan  
Şahî kete nêv dilê Tiroman  

Ji ( Korê ) rabin ji Hindê Çînî  
Dinya ji bo we wisa namînî  
Çekên xwe deynin rûnin wek bira  
Xwînê merjênin ji bona pera  

Îdî ji bo we em nabin qurban  
Mister Eçison , mister Tiroman  

Şêrê koledar pîr û kefte bû  
Zencîra milê cotaran vebû  
Ruwê wî şêrê pîs û qermiçî  
Jê re nemane ne dost û ne cî ! 

Destên xwe hildan karker , palevan  
Îdî teng bûye cihê Tiroman  

Va ye giha hev benda azadî  
Benda haşitî , benda dilşadî  
Ê şer dixwazî bimrî, bikevî  
Bijî azadî bijî wekhevî  

Bijî (Sitalîn ) pêşwayê cihan  
Bimrî koledar , mister Tiroman  

			NAÇIN ŞERÊ QORÊ  
  
Welat tu kurdistan  
Hemî bax û bistan  
Tu maye ber destan  
Belê dinya dore  

Ser bi reş û şînî  
Jar û dilbirînî  
Millet te nabînî  
Kurde kerr û kore  

Hemî weke darin  
Rêzin li ber arin  
Bindestê neyarin  
Zaz û Bext û Lore  

Tev axa û mîrin  
Ne hişyar û jîrin  
Bê ser û wezîrin  
Bê xwendin û tore  

Ji nizanîn bûn deq  
Ser bi êş û teqreq  
Ew nizanin ku heq  
Tim bi dar û zore  

Nebî bibî , xemgîn  
Va ji te re mizgîn  
Xortên te yê bengîn  
Berê wan li jore  

Palevanê mêrxas  
Tev çakûç û tev das  
Şiyar bûne gernas  
Hawîr borebore  

Top û qelem bûn cot  
Bûne yek keç û xort  
Bê navtêdan bê fort  
Tevan qoreqore  

Şev û ro ranazin  
Bê gilî û gazin  
Zanin çi dixwazin  
Qelen xwîna sore  

Wê civata çêkin  
Navê te tim lêkin  
Destê dijmin jêkin  
Naçin şerê Qore  

Digel hev tebabin  
Wek bav û bira bin  
Li ber dijmin rabin  
Zaz û Lor û Gore  

Serê wî bişkênin  
Bi zor te bistênin  
Te ji bona dijmin  
Bikin tirb û gor e  

  	DESTÊ ISMET ŞIKANDIN  
  
Destê Ismet şikandin wa xistine cebsînê  
Dijmin li Tirk siware (Beyar ) digrî dezgînê  
Kurd bindeste li pey wan tenê dikî nifrînê  
Diçin riya felaket qet guh nadin qêrînê  

Ta kengî dijmin li we siwar bî  
Ta kengî dîlê destê neyar bî  
Hevsar bi destê ê wek Beyar bî  
Qêrîn dikim ez , da ku şiyar bî  

Herdû çavên we birjin, riya we girtî xware  
Hunê herin felaket hingî rêber Beyare  
Xwîna kurdan û Tirkan bû hemberê dolare  
Ji bo millet ziyane kar ê sermayedare  

Ta kengî ey kurd wisa ber dest bî  
Dîlê dijmin bî pir jar û mest bî  
Gerden şikestî dîl û bindest bî  
Zincîra bişkîn da zû serbest bî  

Her kes serê xwe hilda, qeyd û zincîr şikandin  
Girêbendên di mil de, bi carek tev qetandin  
Hêrş û sewre des pêkir, ser li dijmin gerandin  
Perda li ser çavên me, bi mêranî dirandin  

Êrîşe êrîş, cotar û karker  
Destên hev bigrin, xwenda û rencber  
Mêr û jinên kurd, tev bibne leşker  
Qelem bi destek destek bi xencer  

Kurd û Ecem birane, dijmin tenê koledar  
Tirk û ereb hevalin, dijmin Se'îd û Beyar  
Em hatine firotin, bi cinêh û bi dolar  
Divê serê van bişkê, bi karker û bi cotar  

Rêça em têde, sewra welate  
Heqqê me herdem, kar û xebate  
Dijmin şikestin, dema felate  
Kurdo serê xwe rake, dostên mene Hind û Çîn  

Kêla mêra li pişt me, paşmêrê me Sitalîn  
Sewra munezem çêkin, ji Dêrsim ta bi Hemrîn  
Emê zûzû xelas bin, mizgîn ji bo te mizgîn  

Li bakurê me , birca dilşadî  
Kelha serbestî , gerdenazadî  
Heq tê sitandin , dijmin heq nadî  
Bi kêr me nayên , qîr û firyadî  

		MIHRECANA BERLÎNÊ  
  
Sê milyon ciwan ji her şop û der 
Diçin Berlînê ser gora Hêtler  
Hêtlerê mêrkuj , Hêtlerê zorker   
Ji bo haşitî ev çûn û tevger  

Hey xortên ciwan hey keçên ciwan  
Xêrxwazên cihan herin mihrecan  

Herin mihrecan bibênin Berlîn  
Ew bircên belek çawa hilweşîn  
Dîwar û kavil hemî reş û xwîn  
Da hun tev bibin dilgîr û xemgîn  

Hey keçên ciwan hey xortên ciwan  
Xêrxwazên cihan herin mihrecan  

Carek bipirsin ji xortên Korî  
Ka ber dinasî girsî û hûrî ! 
Li ber firokan çi tişte dûrî  
Di şer de her dem xwîne difûrî  

Hey xortên ciwan hey keçên ciwan  
Xêrxwazên cihan herin mihrecan  

Herin mihrecan , mihrecana xweş  
Destê hev bigrin ciwan û keleş  
Hindî û Çînî 'Ereb û Hebeş  
Hemî bibin yek çi gewr û çi reş  

Hey keçên ciwan hey xortên ciwan  
Xêrxwazên cihan herin mihrecan  

Ji hev re bêjin derd û kulên xwe  
Bikin yek hemî bîr û dilên xwe  
Barê haşitî hildin milên xwe  
Guh medin reng û deng û cilên xwe  

Hey xortên ciwan hey keçên ciwan  
Xêrxwazên cihan herin mihrecan  

Pîroz bî pîroz mihrecana we  
Mihrecana xweş ew civana we  
Cihan parêzî tim ramana we  
Remza haşitî her nîşana we  

Hey keçên ciwan hey xortên ciwan  
Xêrxwazên cihan herin mihrecan  

Tev de bibin yek hemberê zorker  
Bêjin Tiroman bêjin Mak -Arser  
Bibêjin Şoman , bibêjin Çerçel  
Mebin wek Hêtler , em naxwazin şer  

Hey xortên ciwan hey keçên ciwan  
Xêrxwazên cihan herin mihrecan  

Zorker nehiştin em jî bên , heval ! 
Bibênin carek wan riwên delal  
Ey keçên çeleng wey xortên şepal  
Nadî me dijmin fersend û mecal  

Hey keçên ciwan hey xortên ciwan  
Xêrxwazên cihan herin mihrecan  

Birca Tiroman xurt û ateşî  
Divê bi destê xortan hilweşî  
Ji ser me rabin ev zor û reşî  
Şûna wan bigrin şadî û xweşî  

Hey xortên ciwan hey keçên ciwan  
Xêrxwazên cihan herin mihrecan  

Bibin yek hemî zana û reben  
Bişkênin qeyd û zincîr û kepen  
Herin dil bi kul , werin rû bi ken  
Ey wefdê selam , wey wefdê weten  

Hey keçên ciwan hey xortên ciwan  
Xêrxwazên cihan herin mihrecan  

		CEJNA HEFTÊ SALÊ SITALÎN  
  
Ey Sitalînê mezin , her her bijî amalê tû  
Xoş û pîroz û ciwan bî cejnê heftê salê tû  

Rêç û şopên  Markis û Lênîn te girtin ser bi ser  
Rencberên kurd û cîhan tev leşker û havalê tû  

(Zerreya) sermayedaran zerreyek nabî ji dil  
Fikr û mal û can bicarek milk û may û malê tû  

Karker û pale li karin , dest bi das û tevr û bêr  
Tev li pêşin xweş di vê rê , şûr û xweş mertalê tû  

Carekê ferman bikî zû herne pêş , wê herne pêş  
Dîl û bend û palevan û karker û 'ummalê tû  

Kurdê zehmetkêş û cotkar wek Cegerxwîn dikne qîr  
Her bijî sed salî bêtir , xoş bî tim sersalê tû  

			HUN ÇI ZANIN ŞER ÇIYE 
  
Pîj û ber dibarin fironek, top û teng 
Bi girrîn,bi xumîn bûye şer, bûye ceng 

Kumişîn, hilweşîn xan û bircên belek 
Genî bûn, kurmî bûn pir kelaş pir cedek 

Bi singo, bi gulle didirin, dikujin  
Sergever, çavbeloq, dev ji hev mêr û jin ! 

Dil bi tirs diçin hev bi qulûz, bi dizî 
Ser hasin bi tiving, bê hêvî, bê xwezî 

Şevereş bi birûsk , bi çirûsk bi tavan 
Bi qêrîn, bi nalîn, bi hawar, bi aman 

Berdîwar pîr û jar tev sêwî, tev bê cî 
Bi hêstir, bi girî tev tazî tev birçî 

Ser bi xwîn, dilbirîn hemî, jar, perîşan 
Rûkirêt bi zencîr bi merbend di zindan 

Nizanin diçin kû ji bo çi dikin şer 
Wan dajon ber kêrê xwînfiroşên beşer 

Dikirin me ji hev bi dolar bi peran 
Me dikin bi qurban ji bo xwe wek beran 

Destên xwe didin hev xwedî mal xwedî gund 
Me didin ber gullan da bijîn serbilind 

Em hemî belengaz tev cotkar tev karker 
Me digrin bi zorê me dibin ji bo şer 

Em hevdî dikujin tev birçî tev tazî 
Ew li mal dadigrin serên xwe bi nazî 

Divê em şiyar bin destên xwe bidin hev 
Ji ser xwe hilênin perda reş weke şev 

Koledar, xwedî mal, xwedî gund bikujin 
Serbilind rû bi ken, tev bijîn mêr û jin 

         	   KÎ DIVÊ ŞER  
         	  KÎ DIVÊ SELAM 

Hevalên delal û hêja û dîn divên selam 
Gulçîçek û gulnaz û nesrîn divên selam 
Av, avanî, sera û xanî divên selam 
Tim dilovanî û insanî divên selam 
Evîndar û Şêrîn û Zîn divên selam 
Hey hevalan ê wek Sitalîn divên selam 

Divê em bêjin mêr û jin temam 
Bijî Sitalîn her bijî selam 

Ew mirovên dîn û nezan tim dixwazin şer 
Ê bê dîn û îman û wijdan dixwazin şer 
Ên divên kuştin û talan dixwazin şer 
Xwedî mal û fabrîkên giran dixwazin şer 
Koledar û dijminê insan dixwazin şer 
Mirovên xwînmij wek Tiroman dixwazin şer 

Divê em bêjin mêr û jin temam 
Bijî Sitalîn her bijî selam 

Selam hevdîn û hevkom û mihrecan pêk tênî 
Selam dilgirtin û tim dezgîran pêk tênî 
Selam dawet û govend û dîlan pêk tênî 
Selam civat û saz û sitran pêk tênî 
Selam qesr û sera û xan pêk tênî 
Selam keç û xortên delal , ciwan pêk tênî 

Divê em bêjin jin û mêr temam 
Bijî Sitalîn her bijî selam 

Şer herdem pêk tênî zor û zilm û koledar 
Şer pêk tênî giranî ya dexl û dan hercar 
Şer wêran dikî xan û kavil dikî dîwar 
Şer dikujin tim jin û mêr û pez û dewar 
Şer pêk tênî dijminî û qêrîn û hewar 
Şer me dikî belengaz û reben û bêçar 

Divê em bêjin jin û mêr temam 
Bijî Sitalîn her bijî selam 

Dîlan û govend û bez, yan we şer divê? 
We bexçe û bustan û rez, yan we şer divê? 
Wen gund û dexl û dan û pez, yan we şer divê? 
We kuştina dêwê terez, yan we şer divê?  
We serbestîya me bi lez , yan we şer divê?  
We divê bijîn hun, ew, ez yan we şer divê? 

Divê em bêjin mêr û jin temam 
Bijî Sitalîn her bijî selam 

Koledar dixwazî em bimênin wisa kor 
Em bindest û reben li jêr ew bilind li jor 
Giran bifroşin qumaş û hasin caw , terektor 
Mal, 'erd, gaz dixwazin ji me bistênin bi zor 
Pez, rez dixun, em li ber , tev şivan , tev nator 
Ger em nebin yek firset nabênin , nabênin dor 

Divê em bêjin mêr û jin temam 
Bijî Sitalîn her bijî selam.   

			SEYDA Û PÎR SITALÎN 
  
Seydayê zana, pîrê Sitalîn  
Ala me hilda ala sê rengîn 

Ew perda rûreş ji ser me hilda 
Rojek geş derket, sitêra kurda 

Ketin gora teng Faşist û Nazî 
Bextê me ê geş Qazî kir 'xazî 

Belê dîwarê xanî me danî 
Lê ku nebin yek naçin wî xanî 

Xanedanê kurd hemî bibin yek 
Na, ez pir şaşim tev şivan û beg 

Divê em hemî bi hev re bakin 
Vî kabûsê xurt ji ser xwe rakin 

Hemî yekin em nijadê kurdin 
Damarê laşek, yek jan û derdin 

Gava tilya min gez dikî pêşî 
Laşê min hemî seraser dêşî 

Karker û cotkar rencberên welat 
Abûrî çiye, tev kar û xebat 

Dema şikestin Nazî û Faşist 
Nîvê dinyayê bû ye Qumunist 

Ji bo me divên pir fidakarî 
Ji guh xwe bavên îdî neyarî 

Milletê mezin, bê mezin nabî 
Mirovê mezin divê yekta bî 

Selav li ser we ey gelî xortan 
Ey keçên zana, ciwanê kurdan 

Ji hev re bêjin, ta em nebin yek 
Bi kêr me nayên ev bircên belek 

Di gundên xwe de em tev şivanin  
Di xana xwe de em dergevanin 

Bi ritba dijmin nabin bi rûmet 
Maşê we tev de qaçûra millet 

Ta yek bighê we sed hezar diçî 
Belengazê kurd tev mane birçî 

Şandiyên me tev kêm û binbarin 
Li hember millet ew gunehkarin 

Her kes bûn dewlet, Sûdan û Cihû 
Em li her alî bûne du sê rû 

Eger em tev de bibin yek partî 
Di destên me de dimênî xurtî 

Weke gernasan destên hev bigrin 
Dengê xwe hildin, serbilind bimrin 

Nebî vê demê ji dest xwe berdin 
Peyvê Cegerxwîn ayetê Kurdin. 

		XORTÊN DEMUQRAT 
		KEÇÊN DEMUQRAT 

Ma kî dixwazî îro ceng û şer  
Ji bil mirovên pir mal û xwînxwer 
Ên wek Tiroman, Çorçil, Mak-erser 
Bê dîn û wijdan bê ol û xelat  

Xortên demuqrat, keçên demuqrat  
Bêjin metirsin va roja me hat  

Nayên bîra we ew cengên mezin 
Şêst milyon insan tev dane kuştin  
Di ber piyan çûn keç û mêr û jin  
Tev de hilweşîn bajar û kelat  

Xortên demuqrat, keçên demuqrat  
Bêjin metirsin va roja we hat  

Ceng û kuştine karê koledar  
Dane ber me wî sînor û dîwar  
Kore nabênî lê bûye êvar  
Ev şeveqa sor vaye zû hilat  

Xortên demuqrat, keçên demuqrat  
Bêjin metirsin va roja we hat  

Xortên demuqrat bêjin Tiroman  
Tanga naxwazin, bê kinc û bê nan  
Ji bo Eçişon em nabin qurban  
Bi kêr me nayên ev muferqe'at 

Xortên demuqrat, keçên demuqrat  
Bêjin metirsin va roja we hat  

Mêster Tiroman herin Kermelîn  
Destê xwe bidin destê Sitalîn  
Şagirdê Markis hevalê Lenîn  
Ji bona cengê xwe mekin edat  

Xortên demuqrat , keçên demuqrat  
Bêjin metirsin va roja we hat  

Keçên demuqrat bêjin Eçişon  
Atoma zerrî dinya kir hêton  
Ka insaniyet ,mezhebê Wêlson  
Ji bo koledar bûne hîm û lat  

Keçên demuqrat , xortên demuqrat  
Bêjin metirsin va roja we hat  

Meşrûê Marşal, helfa Etlesî  
Fêda xwe nadî ji bil we kesî  
Qirnê bîstaye naxwazin wesî  
Ev çi intidab ev çi wisayet  

Xortên demuqrat , keçên demuqrat  
Bêjin metirsin va roja we hat  

Keçên demuqrat bikin qîr û deng  
Em nan dixwazin, naxwazin tifeng  
Haştî dixwazin em naxwazin ceng  
Çêbûna millet xweşbûna welat  

Xortên demuqrat, keçên demuqrat  
Bêjin metirsin va roja we hat  

Birçîbûn dîsa serê xwe hildî  
Di bin zorê de bimênin gundî  
Kar û fêda me bighê efendî  
Di bin desta de dîsa bibin tat  

Keçên demuqrat, xortên demuqrat  
Bêjin metirsin va roja we hat  

Ev silma ciwan şêrîn û delal 
Wek çemê Ferat paqij û zelal  
Her kes dixwazî çi ciwan çi kal  
Mehkema wijdan dayê ev berat  

Xortên demuqrat, keçên demuqrat  
Bêjin metirsin va roja we hat  

Bayê azadî toza zilmê bir  
Nîrê koledar ji ser me rakir  
Cotar û karker xwenda û şair  
Destê hev girtin bûne yek lebat  

Keçên demuqrat, xortên demuqrat  
Bêjin metirsin va roja we hat  

Digel hev bêjin dotmam û pismam  
Xwenda û zana karker û xiddam  
Her bijî bijî piştmêrê selam  
Bijî azadî bijî demuqrat  

Xortên demuqrat, keçên demuqrat  
Bêjin metirsin va roja we hat  

Bi hev re bêjin bi deng û qêrîn  
Bijî her bijî, bijî Sitalîn  
Şagirdê Markis hemdemê Lenîn  
Bi serbestî tim bijî ev welat  

Xortên demuqrat, keçên demuqrat  
Bêjin metirsin va roja we hat  

  		ILHAM JI ŞAIREKÎ ERMEN 

Ev riya dirêj me hinek kin kir xweş bi çûna xwe  
Li şûna esfilt me ev rê raxist tev bi xûna xwe  

Ev riya Markis ev riya Lenîn me jî daye ser  
Ey neslê hê bê, ji bo te me hişt çend şop û eser 

Ilham dane me kuştina Qeyser, kuştina Hêtler  
Bi zor em gihan rêza mêrên çê, pale û karker  

Ilhama mezin (Sewra Oktobir) inqilaba sor 
Deng daye dinya hişyar kirin kerr bi çav kirin kor  

Perda bindestî bi xebata xwe me zû hilanî  
Hîmê azadî me bi rika xwe ji bo te danî  

Em çûn û diçin divê em herin ta dawiya rê  
Enya me bilind dilê me pir xurt guh nedin zorê  

Me şev derbas kir ew şeva tarî tijî zilm û zor  
Şefeq xwe hilda li bakur û jor ew şefeqa sor  

Em çûn û diçin, nayê guhertin tucarî ev rê  
Pira ji mêra ava bûye em ketin wê pirê  

Da insaniyet bi serbestî xweş tê re derbas bî  
Ji zor û zilmê ji koledaran zû zû xelas bî  

Bi agirê dil dîlî, koletî bi şewitênin  
Dinya nû çêkin dinya kevnare bi qewitênin  

Dinya ku hêstir tucarî têde neyêne dîtin  
Dengê sêwiyan tucarî têde neyê bihîstin  

Dinya ku têde nebî birçîbûn, nebî qet riya  
Herkes rû bi ken pir xweşe dinya, xweşe ev dinya  

Ji bo vê dinyê em mane bê kar em mane bê mal  
Ji dor me revîn hevalên kevnar ew qelseheval  

Lê em her diçin serê me bilind çavên me li jor  
Tîrêj dane me şefeqa ronak wê şefeqa sor  

Şefeqa bakur, şefeqa Markis şefeqa Lenîn  
Şewqa xwe da kurd, bijî Sitalîn bijî Sitalîn  

			PEYMANA ETLESÎ  
  
Peymana bê kêr hilfa Etlesî  
Kar û fêda xwe nadî tu kesî  

Roja ev peyman derkevî meydan 
Serê xwe hildin faşîstê Elman  

Devê xwe vekin dîsa ceng û şer  
Tev daqurtênin insan û beşer  

Ev bax û bustan , ev qesr û qonax  
Hemî hilweşin dîsa bibin ax  

Di nav linga de bimrin ev zarok  
Ev keçên ciwan bibin pîrhevok  

Gava biteqî qembera zerrî 
Îdî kî karî li kê binerrî  

Millet namênî çibikî koledar  
Dema dinya tev bibî tar û mar  

Tevan dikujî , maldar û pala  
Ev sitêra xweş dimînî vala  

Divê bizanin helfa Etlesî  
Kar û fêda xwe nadî tu kesî  

Çi ne ev peyman ev girêk û bend  
Çima bên kuştin ciwan û lewend ? 

Cîranê we ye Sovyatê mezin  
Çima hun gavek ber vê nabezin  

Hemî bibin yek bira û heval  
Bi hev re bixwin vê dinya delal  

Destê xwe didî destê we Sovît  
Dewleta mezin gernas û egît  

Rûgeş û dilxweş bi wer dikenî  
Dixwazî dinya bibî yek enî  

Em zarokê xwe nema dikujin  
Nadin ber lingan mal û mêr û jin  

Nafroşin xwîna xwe em bi dolar  
Em qebûl nakin îdî koledar  

Em tev şiyar bûn guh nadin kesî 
Me naxapênî helfa Etlesî  

Borjiwazên me bi wer bûn heval  
Ev dewra we bes dewra intîqal  

Çiqas hun bikin kar û kêferat  
Li we têne der pir tenaqudat  

Bi pêşve bostek, bi paşve sed bost  
Hun dibin hemkar lê hun nabin dost  

Eger bibî şer ev şerê dijwar  
Dawî tê jîna bangêr û maldar  

Bi pêş de êrîş bikî tîpê sor  
Keysê nadî we li jêr û li jor  

Şerê we bikin ji paşve piştmêr  
Têra we nakin ev dolar û zêr  

Neyê bîra we ku hun bimeşin  
Wek dîwarê kevn hunê hilweşin  

Va hun dibênin du cengê giran  
Xistin bindestan Faşîst û Yaban  

Dev ji xwe berdin hun nebin sebeb  
Arî we nakin ne Hind , ne 'Ereb 

Ey Emerîka , serê koledar  
Em qet naxwazin nuqta we ya çar  

Ev nuqta çara wek bend û bene  
Dûrî me herin eger ne fene  

Kevoka selam hawîr çarkenar  
Pencê xwe xistin çavê koledar  

Xwenda û zana , cotkar û karker  
Destên xwe dan hev nema divên şer  

Çiqas biqîrin çiqas bibazin  
Em şer naxwazin , azadîxwazin  

Me tev dagirtin kolan û şeqam  
Em şer naxwazin piştmêrê selam  

			HEVAL POL ROBSON 
  
Ey heval Robson dengbêjê cihan  
Paşmêrê selam zana û insan  
Gernas û rênas, dijminê Dalas  
Di ser ava re, di ser çiya re  
Rengê te ê reş tê ber çavê me  
Dengê te ê xweş, xweş tê guhê me  
Ev xebata te didî me hêrzan  
Kêferata te didî me lerzan  
Ev tevgera te ji bona insan  
Pir jê ditirsin axa û dehqan  
Xwedî sermiyan ji te ditirsin  
Hemî xanedan ji hev dipirsin  
Dibêjin reşik çawa şiyar bûn ? 
Destê hev girtin li ber me rabûn  
Dalas ditirsî weke Mak-Arsî 
Di ber piyan çûn pir tac û kursî  
Xwedî sermiyan serê xwe hildan  
Dibezin , dilerzin , dicivin , direvin  
Ji meydan  
Ey heval Robson ! 
Ne tenê reşik ketin bin destan  
Em jî sipî ne mane perîşan  
Reben , belengaz, bindest , çarereş 
Birçî û tazî, tev jar û nexweş  
Gunhê me çiye, ne sûc ne sebeb 
Ketin bin destan ev Kurd û 'Ereb  
Zencî û Hindî em hemî insan  
Kê em hiştine wisa perîşan  
Nîzam, nîzam 
Nîzama hovan, ev nîzama xwar  
Nîzama faşîst em xistin bin dar  
Xwedî sermiyan, dezge , koledar  
Em kirin bêçar, em kirin bin bar  
Kirin tar û mar  
Ey heval Robson ! 
Derdê min û te, ev derdê giran  
Zordestiya ku kete nav cîhan  
Hin mezin, bilind, dehqan xanedan,  
Hin reben bindest mane perîşan  
Ji vî derdê, me Markis Îngilis  
Bûne du rêzan, bûne du hozan  
Lenîn Sitalîn rê şanî me dan  
Pale şiyar bûn xebat û lebat  
Roj hilat, roj hilat 
Xelas bû rojhilat  
Roja sor, roja zer  
Ji Mosko hate der  
Tava xwe da Balqan, da Elman  
Xwe berdaye ser Çîn, Çîn  
Çîna mezin, Çîna giran  
Şewqa xwe da Hind  
Tev dagirt cîhan, cîhan 
Ey heval Robson  
Karker û rencber, cotar şiyar bûn  
Reben perîşan bi hev re rabûn  
Bi tang û bi top, diçin şer û ceng  
Li her der qîrîn li her der hewar  
Li hawîr bû deng  
Dixwazin azadî, serbestî, wekhevî  
Narevin 
Lê dijmin ditirsî, direvî, direvî
Çi reşik, çi sipî , belengaz bûn heval  
Dikujin koledar, xwedî gund , xwedî mal  
Berepaş direvin bayloz , xanedan  
Malê wan, malê wan  
Bû bela serê wan 
Tarîx tarîx xiste nav sînga wan  
Dilê wan, çavê wan  
Ev kelem ev mîx  
Dicivin, dikevin, di şer de direvin  
Peykevin peykevin  
Ey heval Robson ! 
Me divê dinyake ku her kes dewlemend  
Dinya bû buhişt çi bajar çi gund  
Ji bo her kesî fersend û mecal  
Xwenda û zana, hozan û delal  
Qesra me bilind, bexçe xweş û rind  
Em tev de dilxweş li nav dimeşin  
Tilûr diqişin, cobar dixuşin  
Çuqlî dihejin, pelik diweşin  
Çiya pir bilind, dirêj, girover  
Tîrêjê rojê xwe berdane ser 
Dinya maye mişt ji jîn, ji evîn  
Xweşî tev dagirt 
Her kes, her tişt, her der 
Ey heval Robson  
Fermo em herin  
Serbest bigerin  
Bixun, binerin  
Bibênin bipirsin  
Zorker nemaye ji kê bitirsin  
Sînor nemane çibkin peseport 
Dilxweş û rûgeş hemî keç û xort  
Li vir xurînî bixun hingivîn  
Li Mosko taştê, firavîn li Çîn  
Li Newyorkê şîv, li Londen paşîv  
Çi reş çi sipî tev bibin kirîv  
Firek bidin xwe em herin Merîx  
Destê xwe bidin Şêrîn û Zelîx  
Zîka riwê te maçkî bimijî  
Tîna dilê xwe bi te bikujî  
Bêje ezbenî, bêje ezbenî 
Jola dikenî Zîka dikenî  
Dengê te ê xweş herkes dixwazî  
Wî dengê şêrîn  
Bêje ey heval, hevalê delal  
Bi saz bi qêrîn  
Bimrî koledar, bimrî zordestî  
Bijî azadî, bijî serbestî  
Ey heval Robson ! 
Ev cîhana xweş 
Besî teva ye çi sipî çi reş  
Divê derbas kin rû bi ken û geş 
Dewlemend serbilind  
Tev bi hev re rind
Nemênin sêwî, birçî û tazî 
Ne kuştin, ne şer, ne qîr , ne gazî  
Bi hev re herin tev kar û xebat  
Heşt see't, çar see't, du see't  
Pir xweşe xebat  
Bo millet û welat  
Ku bibin em bi kinc, bi xwarin  
Bi xanî, bi ronî, xwenda û siwar 
Li ber hev nanerin  
Bûn heval, bûne dost, bûne yar  
Hovîtî nemaye 
Tev xwenda, tev zana, tev şiyar  
Ev kevoka selam , pir xweşik pir ciwan  
Baweşîn, baweşîn bikî ew li ser me li insan  
Pir xweşe ev cihan  
Tev evîn, tev de jîn  
Ax Cegerxwîn  
Pir xweşe ev cîhan

	       HEŞTÊ ADARÊ  
	   CEJNA JINÊN DEMUQRAT  

Heştê adarê roja me hilat  
Cejna jina ye , jinên demuqrat  

Vê roja pir xweş , roja azadî  
Roja serbestî , gerdenazadî  

Roja insanî ,roja wekhevî  
Nîzama Sovyêt rêça Belşevî 

Qeyda lingê me wê rojê şikand  
Ew çaroka reş me girt û çirand  

Ji birca Sovyêt derket ronahî 
Li dinyayê tev , jinan kir şahî  

Şahî û govend , dîlan û mizgîn  
Destên hev girtin ji Çîn ta bi Çîn  

Em bûne wekhev tev de jin û mêr  
Li me zû derket ev roj û sitêr  

Roja dîlî çû , roja bindestî 
Berê xwe da me roja serbestî 

Ey xuşkên hêja jinên demuqrat ! 
Heqqê me ye tim ev kar û xebat .. 

Em tev de bêjin bijî Sitalîn  
Şagirdê Markis hevalê Lenîn  

  			DIYAN-BIYAN-FÛ  
  
Diyan-biyan-fû , Diyan-biyan-fû ! 
Lingê koledar ji ser te rabû  

Kurên te gernas xwe dane kuştin  
Navek pir giran ji bo te hiştin  

Tîpên azadî kuştin koledar  
Noşîcan bî , te xwîna wî vexwar  

Dema ku serê koledar dişkî 
Nizanim çima Dalas dipişkê 

Cî lê teng dibî , gurê dev bi xwîn  
Serê wî dêşî divê Espirîn  

Diyan-biyan-fû , Diyan-biyan-fû ! 
Hewrê koledar ji hev bela bû  

Ew hewrê kirêt tev reş û tarî 
Zor û birçîbûn tim jê dibarî 

Bayê azadî , sewra Oktobir 
Ev hewrê tarî ji hev belakir 

Dengê Hoşî - Mîn pir xurt û hiner  
Waye lêdidî sa'eta zefer  

Dilê te dagirt tasîr li te kir  
Li dijmin bûyî hêtûna agir  

Dîl û perîşan tîpê koledar  
Li ser sînga te mane birîndar  

Diyan-biyan-fû, Diyan-biyan-fû ! 
Li koledaran te barand tifû 

Dema tu girtin tîpên azadî  
Azadî xwazan teva kir şadî  

Çepik dikutan bi deng û qêrîn  
Teva digotin bijî Hoşî-Mîn  

Serxweşî dan hev hemî koledar  
Gerek bixeydin Se'îd û Bayar  

Ji xew şiyar bûn , roja me hilat  
A wan çû ava, dema me va hat  

Piranî emin, ji xwe em xurtin  
Çerxa tarîxê nayête girtin  

Ey sermayedar ! bê ol û wijdan  
Di bin lingê we dikelî volqan  

Çiye ev kuştin , çiye xwînxwarî ? 
Li her der tifû li we dibarî  

Bidin destê me heqqê me temam  
Em şer naxwazin me divê selam  

		PEYMANA TIRK Û PAKISTAN  
  
Peymana dîlî gerden şikestî  
Tijî koletî hemî bindestî  

Zû gihande hev Tirk û Pakistan  
Da bête xwarin heqqê Kurdistan  

Borjiwazên Tirk bangêrê mezin  
Malê me kurdan hawîr didizin 

Da ku tev bibin têr mal û dolar  
Welat dane ber lingê koledar  

Ednan Menderîs li çi digerî ? 
Ji Walistirîd dîlî dikirî  

Zencîra dîlî giran û dugurd  
Xiste gerdena Tirk û Laz û Kurd  

Ey Celal Beyar mesûlê mezin  
Li pey we îdî kurd hew dibezin  

Kurdê qehreman ne gêj û kore  
Bo Ayzenhawir qet naçe Qore  

Ev peymana we; Tirk û Pakistan  
Ne mesûle jê xelkê Kurdistan  

Di nav sînga me hun bûne kelem  
Jana we giha 'Ereb û 'Ecem  

Ji bo Cemalî, bo Nûrî Se'îd  
Qehreman 'Ereb qet nabî 'ebîd  

Ne 'Ereb ne Kurd, tev xelkê Îraq  
Wan naxapênin peyman û tifaq  

Waye li hawîr dest avêtin dar  
Ewê bişkênin serê koledar  

Çiqas wan bigrin çiqas bikujin  
Waşînton, London ji ber dihejin  

Qhremanê Kurd, gernasê Îran  
Ji bo koledar xwe nakin qurban  

Çiqas leç herî mêstir Zahidî  
Todeyê Îran qet nabî gidî  

Zehmetkêş ketin tev kar û xebat  
Eger em bimrin, her bijî welat  

Xelkê Pakistan, Benxala mezin  
Dîlî naxwazin hawîr dibezin  

Em guh nadin te ne jî li Ismet  
Ew xewna we dît tev derew derket  

Tucarî namrin Kurd û Kurdistan 
Bimrî peymana Tirk û Pakistan  

Ey serekcemhûr, ey Celal Bayar  
Qada me berdin, mebin koledar  

Em tucar nabin dijminê Sovît  
Cîranê mezin gernas û egît  

Şopa tarîxê binêr , binêr baş 
Çerxa wê dijwar, venagere paş  

Çiqas Menderîs herî bigerî  
Dewra Osmanî nema vegerî  

Qehreman 'Ereb vane şiyar bûn 
Balqan û 'Ecem li ber we rabûn  

Li bakurê we birca azadî  
Heqqê me kurda çawa tu nadî? 

Paşam bê guman tu çewt dilîzî  
Qêrîna Nazim qet nabihîzî ? 

Şerê gernasa li Hindê Çînî  
Çavê xwe digrî da ku nebînî  

We dî li Qorê dijmin çi kirin  
Para Kurd û Tirk, kuştin û mirin  

Xortê Kurd û Tirk ,kirîn Tiroman  
Ji bo ew nemrin, em kirin qurban  

Destê xwe medin ber çerxa tarîx  
Tev xîp û kelem, tev bizmar û mîx  

Zinhare zinhar ey Celal Bayar  
Destê xwe mede ber çerxa cebbar  

Ev çerxa mezin pir xurt û dijwar 
Diperçiqênî serê koledar  

Dişkênî hîmê helfa Etlesî 
Tênî meydanê heqqê her kesî 

Çine peymana Tirk û Pakistan  
Emrîka û Tirk, yan Tirk û Yûnan  

Her kes dizanî têde nîne kar  
Kara çend peya, dûvê koledar  

Em şer naxwazin, em tev de insan 
Pismam û mirov, heval û cîran  

Her kes heqqê xwe bixun wek bira  
Çiye rûmeta peyman û pera  

Ev dinya pir xweş besî meye bes  
Serbilind bijîn têde hemî kes  

Dilşad û rûgeş dotmam û pismam  
Bere bimrî ceng, her bijî selam    

		MADAM HEBÛM EZ  
	        DIVÊ HEBIM EZ  

Hebûm seraser, divê hebim ez  
Madem ezim ez, çima nebim ez ? 

Li pêş xwe carek hûr, kûr dinêrim 
Raste tetewir durust didêrim  

Yeke seraser hebûn hemî tişt  
Cihan her û her ji me pir û mişt  

Ser û binê hev dibim digorim  
Bi pêş de qefzan didim diborim  

Çerxek munezem bê sebr û sikûn  
Cihan digel hev seraser hebûn  

Madem hebim ez, ezê herim ku  
Madem hemî tişt ezim dibim çi?! 

Ava dibim ez xwe xweş dibênim  
Wêran dibim ez, herdem dimênim  

  			ŞÎNA HEVAL SITALÎN  
  
Dilê Sitalîn, gernas û hozan  
Ebed rawesta, deng daye cihan  
Li ber radyo em diljar û xemgîn  
Gava me bihîst ev reşemizgîn  

Heval Sitalîn, heval Sitalîn  
Çiqas xweşe pir ev navê şêrîn  

Seydayê mezin rêberê insan  
Nav û xebata te bo me her man  
Pesnê te carek neşim bibêjim  
Ne gewherî me duran birêjim  

Heval Sitalîn, heval Sitalîn  
Çiqas xweşe pir ev navê şêrîn  

Cihan tev dagir leşkerê xeman  
Li her derê şîn giryan û eman  
Her kes li ser te reşek girêda  
Enya tarîxê li ser te xwê da  

Heval Sitalîn, heval Sitalîn  
Çiqas xweşe pir ev navê şêrîn  

Rêça te raste divê em bigrin  
Sond bî li ser me ku têde bimrin  
Dilxweş tu raze, heval şiyarin  
Dara te şîn kir, berê wê xwarin  

Heval Sitalîn, heval Sitalîn  
Çiqas xweşe pir ev navê şêrîn  

Şêrîn ber û xweş ew dar selame  
Şax daye her der vaye giha me  
Dijmin dixwazin rakin nikarin  
Çiko li ber wê şêr nobedarin  

Heval Sitalîn, heval Sitalîn  
Çiqas xweşe pir ev navê şêrîn  

Dengê çûna te zû zû bela bû  
Dijmin bi çûna te xoş û şabû  
Ji wî weye ku rê hate girtin  
Heval û şagirt ne wek te xurtin  

Heval Sitalîn, heval Sitalîn  
Çiqas xweşe pir ev navê şêrîn  

Faşîst û Nazî divê vejênin  
Belkî yekî wek Hêtler derênin  
Her kes bihîst ku te herdu kuştin  
Tektîk ji bo me gelek te hiştin  

Heval Sitalîn , heval Sitalîn  
Çiqas xweşe pir ev navê şêrîn  

Çiqas bixun em çiqas bixwênin  
Navê te ê xweş di bîr xwe bênin  

Ger em bibûna ji bo te derman  
Gelek hebûn ku bibin bi qurban  
Heval Sitalîn , heval Sitalîn  
Çiqas xweşe pir ev navê şêrîn  

			BIRRE   CIVAKI   
  			SEWRA AZADÎ 
  
Rêça me dijwar şopa me bi xwîn  
Hawîr me dijmin qêrîn û nalîn  

Daxwaz bilindî doza me rindî  
Karker û gundî bibin hemneşîn  

Şevên tar û reş li jor û li jêr  
Tang û balafir geşin wek sitêr  

Herdem û kêlîk gulle barandin  
Xanewêranî, xwîn tê rijandin  

Sewre destpêkir, sewra azadî  
Sewra serbestî gerdenazadî  

Em tev derketin bi çek û nizam  
Me tev dagirtin kolan û şeqam  

Ber û qembere ji jor têne xwar  
Hilweşîn ser me gozik û dîwar  

Berê me li pêş gernas û camêr 
Heq bi destê me diçin weke şêr  

Xwîna me rijî wek ciwên aşa  
Pêlan avêtin serjor û kaşa  

Dûvên koledar axayên xwînxwar  
Begler û paşa hemî gunehkar 

Me didin berhev tangê Tiroman 
Dijminê xwînxwar bê dîn û îman  

Zar û zêçên me tev têne kuştin  
Tev têne kuştin diçin bê goman  

Hawîr me dûman agir û pêtî 
Tirs û paşveçûn şerm û fehêtî  

Cotar û karker destên xwe dan hev  
Ji bo serbestî divê yekîtî  

Fermandarê me rêzanekî baş  
Ferman da, go kes memênin li paş  

Destên me tiving şopa me bi xwîn  
Tektîka me xurt rêça Sitalîn  

Êrîşe êrîş gundî û karker  
Destê me tiving, berê me li şer  

Nema bindestî, pişt da û buhirt  
Zencîr şikandin destên me ên xurt  

Bi şev me girtin hemî der û pir  
Hawîrdora me agir dest pêkir  

Firoke rabûn, meşîn tang û top  
Dijmin li hawîr girtin rêç û şop  

Sewrê dest pêkir li her cî û der  
Ji me û ji wan tim rev û veger  

Em hemî karker, cotar û gundî  
Kadirên me xurt diçin bi rindî  

Dûvên koledar hemî bûn heval  
Tiroman da wan çek û kinc û mal  

Haşîtîxwazan destên xwe dan hev  
Berê me li pêş wek şêr û şepal  

Dilên me pir xurt zendên me tazî  
Li hawîr kuştin , qêrîn û gazî  

Ji tangê dijmin em qet natirsin  
Kî ku tê kuştin em lê napirsin  

Armenca me bes kuştina dijmin  
Yan bêne kuştin yan bêne girtin  

Da zû ew bişkên da zû deynin dar  
Karê me êrîş, şêrên birîndar  

Xwînê li darxist xalîça rengîn  
Me dîn dijwarî pir pêsîrtengî  

Bûn hevalên me tev dar û devî 
Karê me êrîş, dijmin direvî  

Dijmin me kuştin bi zor û şadî  
Bimrî zordestî, bijî azadî  

Azadîperest hemî bûne yek  
Me ling danî ser kumbeda felek  

Sewra me ya xurt vî şerê xwînxwar  
Xistin destên me tev rêjîm û dar  

Bûne weke hev serbest em dijîn  
Tev pirolêtar, bijî Sitalîn  

			COTKAR Û ZEVÎ  
  
Mêr û jinê gundê me  
Çûn û hatin kurt û pist  
Tev digerin dil nexweş  
Destê tevan li kar sist  

Hin gotinên hişk û tal  
Mêr ji hev re dibêjin  
Destê jina li ber rû  
Pes hêstira dirêjin  

Bere xwedê nehêlî  
Xwedî gund û terektor  
Hoxên me tev ajotin  
Em tev mane bê ebor  

Kalek rabû gote wan  
Rabin barkin hemî zû  
Fatê go : Bes kalê dîn  
Emê barkin herin kû  

Li her derê wilo ye  
Xwedî hasin , xwedî gund 
Erda nema bidin me  
Ji vir heta biçî Hind  

Ev zarokên pir û hûr  
Hemî tazî û birçî  
Eger nebin xwedî gund  
Hemî dimênin bê cî  

Hemo gote Fatê bes  
Fata pîse ser bi rişk  
Mala me tev xera kir  
Va gotinê te yê hişk  

Gundê bav û kalê wan  
Niha karin berdin me  
Ew ku erdê xwe bajon  
Bere xettek nedin me  

Ma qey çavê te lêye  
Ku em hevdî bikujin ? 
Mihamî û jandirme  
Xwîna me tev bimijin  

Bere xwedê nehêlî 
Emê çibkin nikarin  
Çiqas ku em birçî bin  
Guneh li wan dibarin  

Fatê gote Hemo bes  
Xwelî l serê xwe bî lo  
Bere hoxê we bajon  
Hun sê sed û ew dido  

Tev rahêjin darê xwe  
Emê hemî herin cot  
Bere em bêne kuştin  
Ser sera bê melkemot  

Soro rabû weke şêr  
Gote Fatê aferim  
Ev gotinê te rastin  
Bi Laleş û bi Êlim  

Heta neyêne kuştin  
Em jî nabin xwedî gund  
Destê xwe em nedin hev  
Tucar nabin serbilind  

Tev rahêjin darê xwe  
Rabin weke pehlewan  
Kes li malê memênin  
Weke şêra herin wan  

Serê wa em bişkênin  
Ya bişkênin terektor  
Em her kesek hoxê xwe  
Divê bajon tev bi zor  

Rabûn tev de mêr û jin  
Zû bezîne darê xwe  
Li meydanê bûne kom  
Kirin kar û barê xwe  

Bi qêrîn û bi hawar  
Li wê navê gihan hev  
Rojê xwe berdabû xwar  
Bi ser wan de hatî şev  

Kalo hawîr gote wan : 
Li vî milî , wî milî  
Ne raste em herin wan  
Divê em herin gilî  

Eger yekî bikujin  
Xwedê nekî em ji wan  
Emê tev bêne girtin  
Di zindana perîşan  

Jin û zarok dimênin  
Tazî , birçî, berdîwar  
Eger bi a min dikin  
Hê nebûye dema dar  

Vegeriyan mala xwe  
Teva darê xwe danîn  
Dîsa li hev bûne kom  
Teva perê xwe anîn  

Ji xwe çendek bijartin  
Dane wan du sed zêr  
Sibê rabûn dil bi tirs  
Berê xwe dane bajêr  

Dan pey kalê rîsipî  
Kum û şaşik tev gemar  
Hatin mala dostê wî  
Dewlemendê dikandar  

Dostê kalo perê wan  
Ji wa girtin , gote wan : 
Dostê mine mihamî  
Mihamîkî pehlewan  

Dilpaqij û dilovan  
Gelek baş û gelek rind  
Mehek naçî hunê tev  
Bê şer bibin xwedî gund  

Sibê da pêşiya wan  
Çûn mekteba mihamî  
Hersê bûne dostê hev  
Pîs û hov û 'heramî  

Perê wana sitandin  
Wekaleta xwe çêkir  
Sibê bi wan perê wan  
Wî xaniyê xwe lêkir  

Vegeriyan mala xwe  
Go mizgîna me li we  
Bê ku em bêne kuştin  
Ev gund hemî giha me  

Mihamî ê dilovan  
Carek hakim anî gund  
Dilê nezana xweş kir  
Pehlewanê serbilind  

Gava axê bihîst ev  
Kete tirs û gomana 
Çawa ketim bela wan  
Van şivan û gavana  

Divê herim cem nuqtê  
Da ku çawîş bibênim  
Çend kaxeza bidim wî  
Van sebavan derênim  

Li naylonê siwar bû  
Xwe gihande cem çawîş  
Çend kaxezek dane wî  
Bi hev re sazkirin îş  

Sibê çawîş hate gund  
Pêre hatin çend nefer  
Çelpandine gundiya  
Bê tirs û pirs, keteber  

Tev de li hev kirin kom  
Piştî dijûn û lêdan  
Ew dan ber sînga hespan  
Destê wa tev girêdan  

Tev de diçin ser nixûm  
Wan bi dizî gote hev  
Di dest me de çi maye  
Ne paşketin ne jî rev  

Ta ku hebin ev axa  
Emê hemî pêxwas bin  
Bere em bêne kuştin  
Ji vî halî xelas bin  

Ew êvarî li nuqtê  
Tev hingavtin bi lêdan  
Sibê anîne bajêr  
Ew danîne di zindan  

Dostê wan ê dewlemend  
Ê hemparê mihamî  
Gote wan hin perê dî  
Divê ku em bidin wî  

Bi vî rengî perê wan  
Heçî hebûn hemî çûn  
Derd û kul û xemê wan  
Di zindanê zêde bûn  

Bi vî rengî biwartin  
Di zindanê du sê meh  
Li gund tiştek ne çandin  
Ne genim û ne jî ceh  

Pere li wan xelas bûn  
Tev de mane perîşan  
Soro rabû serbilind  
Bi Kurmancî gote wan : 

Bere wilo li me bê  
Her kes bi me bikenî  
Em hatine xapandin  
Bi vî kalê dev genî  

A rast eve ku em tev  
Xwe kar bikin ji bo şer  
Eger jandirme jî bên  
Emê wan jî bidin ser  

Di dest me de çi maye  
Nema cot û nema kar  
Divê îdî weke mêr  
Bidin destê xwe em dar 

Di vê rê de hemî em  
Bêne kuştin serbilind  
Qene zar û zêçên me  
Bibin xwedî erd û gund  

Tevan bextê xwe dan hev  
Xwe kar kirin ji bo şer  
Çend roj di ser wan re çûn  
Ji zindanê çûne der  

Ne çûne cem dostê xwe  
Dostê pîs û derewîn  
Dijûn kirin mihamî  
Gurê harê dev bi xwîn  

Berê xwe wan dane rê  
Zû derketin çûne gund  
Soro dîsa gote wan  
Şêrê sorê serbilind  

Divê ku em netirsin  
Weke mêran herin wan  
Sûnda mezin bixun em  
Ku gund bigrin bi lêdan  

Tevan kirin  qîreqîr  
Li hev kom bûn weke mêr  
Di dest wan de dar û bêr  
Çûne axê weke şêr 

Axa kete mekînê  
Revî weke pehlewan  
Gundî çûne terektor  
Lê şûfêra gote wan : 

Gelî bira rawestin  
Hun ne dîn û ne gêjin  
Bihêlin ku du pirsan  
Em jî ji bo we bêjin  

Divê ku hun bizanin  
Em û hun tev birane  
Heta niha nebûn yek  
Di bin destê gurane  

Ev hasin û avanî  
Karê destê me ye tev  
Divê ku em bistênin  
Têde bibin weke hev  

Mal û gund û av û dar  
Li hev par û leva kin  
Vê nizama faşistî  
Bi zor ji ser xwe rakin  

Di nav me de nemênin  
Ne axa û ne jî beg  
Nizam bibî azadî  
Em tev têde bibin yek  

Soro gote hevala : 
Raste ev jî hevalin  
Karê axê dikin lê  
Tev birçî û bê malin  

Çend gotinê xweş û rind  
Teva ji hev re gotin  
Terektor jî bû ê wan  
Hoxê xwe pê ajotin  

Hê ew li ser erdane  
Axê jandirme anîn  
Lê karker û cotkara  
Li ber wa dest hilanîn  

Serê axê şikandin  
Jandirme mane bêdeng  
Wa jî teva gote hev  
Li ser qadê bûye ceng  

Ew jî weke mêrê çê  
Bûn hevalê cotkara  
Rabûne çawîşê xwe  
Bi qamçî û bi dara  

Li wan gundê dora wan  
Bû hewar û bû gazî 
Teva girtin darê xwe 
Hatin serqot û tazî  

Li nav welêt bûye deng  
Axa ji gunda revîn  
Tevlî zar û zêçên xwe  
Li bajara tev civîn  

Gund û hasin sitandin  
Wan gundiya weke şêr  
Paşê kirin qîreqîr  
Berê xwe dane bajêr  

Wan bajar jî bi zor girt  
Girtin dost û mihamî  
Bi hev re daliqandin  
Ew xwînmij û heramî  

Di nav xwe de nehiştin  
Ne axa û xwedîmal  
Welat kete destê wan  
Tev bira û tev heval 

Soro rabû gote wan : 
Nizam bûye azadî  
Her kes herin mala xwe  
Tev de bijîn bi şadî  

Bi govend û bi dîlan  
Tev de ji hev bela bûn  
Her kes hate gundê xwe  
Bi daxwaza xwe şa bûn  

Soro bûye sermiyan  
Welat kire wek buhişt  
Zor û zulm û koletî  
Di nav wan de qet nehişt  

Ew tev bûne weke hev  
Serbest bûne mêr û jin  
Tevan dengê xwe hildan  
Bijî Fata ser mezin  

				SERPEHATIYA  
			       CIWAN Û DEWLET 
  
Li şarê jînê xort û ciwan bûm  
Çeleng siwar bûm xweş pehlewan bûm  

Kê ez didîtim ji min ditirsîn  
Nav û nîşanim ji hev dipirsîn  

Rojê du sed mêr gernas dikuştin  
Kelat û bajar ji min biriştin  

Li ser serê min qêrîn û halan  
Tim xwînrijandin şewat û talan  

Ev xan û eywan tev bê xwedî bûn  
Di ser xwe re mêr hê min nedî bûn  

Ev êl û koçer tev min bi derdan  
Xurtî û dewlet hemî me berdan  

Min dane ber pê tev kirne gêre  
Da xelk bibêjin ev kurd çi mêre  

Hemî perîşan mirov û pismam  
Ne êl ne dewlet bes ez tenê mam  

Herçî neqenc bû bi min çi xweş bû  
Qencî û xoşî bi min nexweş bû  

Hingî ciwan bûm nekir me ya baş  
Dijwar û xwînxwar mêrkuj û qellaş  

Tenê dilê min, dilê wekî seng  
Tiştek nedîbû bes kuştin û ceng  

Cihê xwe têde ne dîbû nermî  
Li cem wî yek bûn serma û germî  

Hov bû çi zanî dostî, hevalî 
Jê re wekî hev şêrîn û talî 

Nedî , ne bîn kir carek gulên geş 
Tîr lê ne barîn ji ebriwên reş  

Belkî du sed car bûye birîndar  
Lê ew nizanî evîn, evîndar  

Hê ew neketye reşbend û davan  
Nêçîr nekir ye li wî du çavan  

Pêtek nedayê ji pertewa rû  
Tîpek nexwendî ji zarê ebrû  

Camek ne noşî ji herdû lêvan  
Daxwaz nizanî ji herdû sêvan  

Çend sale bêhiş di şarê jînê  
Lê geş nebûye pêta evînê  

Her ew dilîzî serxoş û sersem  
Ne yar ne heval bê dost û hemdem  

Carek bi tenha ezî siwar bûm  
Tiving û şeşar bi kar û bar bûm  

Celew bi dest min li hespê sergerm  
Dajom li herder bê tirs û bê şerm  

Çeleng û çalak gernas û serbaz  
Ne rav ne nêçîr ne doz ne daxwaz  

Candar ditirsîn li wan dikim hêl  
Ji ber me dişkên ev ba û ev pêl  

Noq bûme derya , derya perav dûr  
Pêlan li min dan birim cihê kûr  

Goman ji hawîr li min gihan hev  
Îdî nema bû çare ji bo rev  

Min dî ji nişka qesrek xuya bû  
Deryayê goman ji hev bela bû  

Bilind û rengîn hawîr rez û bax  
Di ber de rûbar li raserî şax  

Di nav rezan de kulîlk û sorgul  
Li ser çiyan tê xweş dengê bilbil  

Xunav li daran hawîr dibarî  
Çivîk û çûkan qiştîn û zarî  

Xumxum ji şîpan wek dengê tenbûr  
Ev lat û zinnar mînane ferfûr  

Rojê xwe dabû bilind cihê jor  
Xemlandî her der kesk û zer û sor  

Herder tijî dar ev rêl û ev ben  
Çîçek di pacan lêvsor û rûken  

Ba tê li daran govend û dîlan  
Çuqlî û katik binfeş û reyhan  

Her yek bi rûken şadî û nazî  
Jînê ji rojê herkes dixwazî  

Te d' go buhişte ew bax û gulşen  
Bê deng û bê kes eywan û rewşen  

Dema giham ber xweş hilm û xweş bîn  
Serxweş kirin dil zû mame wek dîn  

Ji nû dilê min kela wî fûrî  
Ew mij û moran li min dibûrî  

Li pêş xwe nêrî bi çavê dûrbîn  
Peravê jînê ji dûr ve min dîn  

Heyha çi jîne ma ez ne jîndar  
Bo çi dinoşim kasa zilindar  

Gelo nexoşim yan dîn û gêjim  
Wêrankerim ez xwînê dirêjim  

Carek nedî min şadî û xoşî  
Şîra evînê dil qet nenoşî  

Kuştim siwarî ka ez peyabim  
Bi bax û bexçan dilxoş û şabim  

Ev bax û ev rez qey bêxwedîne  
Ev xan û eywan hê min nedîne  

Divê ku ez xweş baxan bibênim  
Li rûpelê jîn hûr hûr bixwênim  

Belkî li qesra belek perîzad  
Nêçîr bikim ez wek Mem û Ferhad  

Şerbet ji lêvê wê ez bikêşim  
Hetta ku saxim îdî ne êşim  

Xoş bî bi min jîn hilm û hinasim  
Daxwaz ji jînê çiye binasim  

Rûgeş bibim ez bi rengê sorgul  
Serxweş bibim ez bi dengê bilbil  

Ev bax û ev rez tev bêne govend  
Ev şîp û derbend bibin bi sazbend  

Hêdî ji hespê ez daketim xwar  
Bilind li ber min dergah û dîwar  

Hawîr girêbend tev best û zencîr  
Te d' go kesî lê nekirye nêçîr  

Bi herdû destan min quflik û zend  
Ji hev şikandin zencîr û merbend  

Bê deng û pêjin ew xan û eywan  
Te d' go li ber wan kes nîne pêwan  

Tev pêpelûk û dîwar û salon  
Bi rewş û xeml û nîşan û galon  

Te d' go sera û paytextê Şehbal  
Xwe lê dibênim Rustem kurê Zal  

Dengê xwe hilda bi qîr û halan  
Qey bêxwedîne ev xan û eywan  

Min dî li ber min derîk vebû zû  
Tîr dan dilê min reşçav û ebrû  

Şekir ji lêvan barî bi nazî  
Go : Hê tu çidkî çij min dixwazî  

Ev bax û ev xan ne bêxwedîne  
Hê kes di xewna xwe ew nedîne  

Dêwê sipî hê doh çûye nêçîr  
Li ber me dadan dergeh û zencîr  

Rojên te mane hê jî di jînê  
Ku ew te negrî li şaneşînê  

Ji ku tu hatî ji te dipirsim ? 
Mirin tu anî ji te ditirsim ! 

Min gote şêrîn ji min mepirse  
Derdê xwe bêje ji min metirse 

Ev renge şêrîn ken û ciwanî  
Çima bi tenha li vir xuyanî  

Navê xwe bêje carek ji bo min  
Bavê te kî bî çi dost çi dijmin  

Li min menêre ciwan û terxim  
Ezê ji dest dêw bi zor te derxim  

Sûnda me herdû çavên belek reş  
Ez pehlewanim ne dîn û serxweş  

Li min tu negrî bi qîr me barkir  
Destûr nexwest min ji xew tu rakir  

Ne ez perîme ejî mirovim  
Wek te kedîme ne hirç û hovim  

Ev cî nedîne di xewnê şêvan  
Îro li te ez nû bûme mêvan  

Şekir ji herdû lêvan birêje  
Çi hat serê te ji min re bêje  

Ebrû şikandin şîrîn şekerken  
Geş bûn li ber min ew dêm û ew çen  

Destê xwe da min birim bi nazî  
Ez dame ber xwe bi serfirazî  

Ez birme taqa bilind û banî  
Her tişt li ber min xweş bû xuyanî  

Li cem me rûnişt paldaye kursî  
Bi devkenek xweş ji min dipirsî  

Şerbet  çi rengî bînim ji bo te 
Ji ser xwe avêt kixma û fote  

Çîmsîm û dêmdur gewr û perîreng  
Di bîr me anîn talan û xerçeng  

Min go dixwazim camek ji lêvan  
Ji van rezan tev divêm du sêvan  

Pêtek ji dêmê gulî dilim sot  
Rûniştî devken paldaye min got : 

Ta ku tu dêwê sipî nekî mend  
Nabî binoşî lêvê şekerxend  

Eger te ew kuşt ne bes tenê ez  
Bi te dimênin ev bax û ev rez  

Rûne bi merdî li hemberê min  
Bêjim ji bo te çi hat serê min  

Wek şûr xwe kêşa zû min ji kalan  
Min xwest ku dêman bibim bi talan  

Destê xwe dan ser herdû milê min  
Sarkir ji nişka kela dilê min  

Go bes xwe bigre tu ey dilovan  
Keçê wekî min nagrî tu arzan  

Ji kuştiyê min bilinde ev şax  
Bi hêstirê min şîn bûne ev bax  

Ji sed hezar ser çêbûye ev xan  
Hê nû tu îro lê bûye mêvan  

Carek xwe bigre Dêwêsipî bê  
Ger ez ne şaşim ê sêserî bê  

Aşan bigêrî seran bihêrî  
Cî nîne carek xwe lê veşêrî  

Cihê serê te maye di xanî  
Rasthatinê qey tu jê re anî  

Li min wekî te pir bûne mêvan 
Hê kes ne noşî şerbeta lêvan  

Tu min dixwazî giran bihame  
Meger şêrînim ez ejdeha me  

Tu min dibênî ez wek bihokim  
Li min binêre çi pîrhevokim  

Gava me nêrî heyha çi renge  
Birûsk dibarin wekî perenge  

Gever bilinde gihaye ezman  
Tev bûne dojeh ew xan û bustan  

Du dest dirêj bûn bi bend û zencîr  
Çiya herivtin bi qîr û zîrwîr  

Pêlên ji agir bi ser ketin kef  
Ew lêv û gerden şikeft û berqef  

Seda seda ber bi hev re barîn  
Talan û kuştin hawar û zarîn  
  
Ji jêr ve topan ji jor ve qember  
Êrîş û halan bi kom û leşker  

Herkes dinalî sêwî û birçî  
Şewat û dûman tev mane bê cî  

Êrîş li ser hev tanî me dijmin  
Di ber piyan çûn hemî keç û jin  

Pêlên ji xwînê zor dane ser min  
Hawîr me girtin bi xurtî dijmin  

Şeşar me kêşa ez qet ne tirsîm  
Berdaye bejna şêrîn û çîmsîm  

Ji hev bela bûn kezî û reşmar  
Min dî ku şêrîn sermest û bêzar  

Bejna xwe ya rind kevande ser min  
Biskên siyah-reş hejande ber min  

Kenî ji lêvan şeker dibarî  
Go rê wisaye îdî tu karî ? 

Eger dixwazî tu min bikî yar  
Hero dibim ez li ber te reşmar  

Hingî ku Dêwê sipî wisa sax  
Ji bo te nabin ne ez ne ev bax  

Navê mi Dewlet zana û hişyar  
Keça şehinşah , şehê sitembar  

Diya mi Rûmet bilind û serbest 
Bira me çar bûn her çar jî bindest  

Derwêş, û Bayloz, Gerdo, û Rencber  
Xwezî nebûna herçar xwelîser 

Pismamekî min hebû ciwanmêr  
Biçûk û sêwî çeleng bû wek şêr  

Dema ku bavê minê şehinşah  
Serê xwe danê ez mame bê ah  

Birayê Derwêş riha xwe berda  
Tûr da milê xwe parsek li gunda  

Go min qe navên ev tac û dewlet  
Ne êl ne pismam ne nav ne rûmet  

Para xwe wî tev firote dijmin  
Dijmin ji nû ve çavê xwe da min  

Birayê Bayloz bi qullebazî  
Rûmet nevê wî peran dixwazî  

Xwe daye dijmin bi koledarî  
Li wî hero sed tifû dibarî  

Birayê Gerdo bêbext û mêrkuj  
Talanker û diz , pêxwas û xwînmij  

Tev dane dijmin ev gund û bajar  
Hê jî wekî kund bi qîr û hawar 

Birayê Rencber biçûk û bêzar  
Xebat li ser wî karker û cotkar  

Bi roj û şev ew şivan û gavan  
Pera didî hev lê tev didî wan  

Sedan hezaran sal maye bindest  
Gerden şikestî winda û sermest  

Hersê biran jî dest dane dijmin  
Di ber piyan çû ew hate kuştin  

Pismamê sêwî nizam ku çû kû  
Kesî me nîne kî wê herî dû  

Hersê birayên bêbext û bêkêr  
Ez dame dijmin ji bo hinik zêr  

Dijmin bi xurtî ez bo xwe anîm  
Dêwêsipî ez di vir de danîm  

Bi hêstirên xwe şîn kir me ev rez  
Ciwan li kûye ah ma çikim ez  

Gava wilo got serê mi gij bû  
Hilmek me berda dûman û mij bû  

Ronî di çavan îdî nema qet  
Dengê me dagirt gelî û hêşet  

Agir dibarî gij bû li min pirç  
Dewlet bi qêrîn go :Ah tu bû hirç  

Çiman diqîrî çiman dinalî  
Ji te ditirsim gelo tu Zalî  

Min go : Metirse ezim ciwanmêr  
Ne hirç û hovim belê ezim şêr  

Sed sûnd û peyman bi herdû çavan  
Nêçîr bikim ez li van giravan  

Hetta ku Dêwê sipî bibênim  
Serê wî jêkim ji bo te bênim  
  
Serê wî têxim dîwarê xanî  

Îdî te bigrim bi sergiranî  

Serê xwe rakir wê şengedarê  
Hêstir ji çavan zû hate xwarê  

Go : Na ne raste tenê herî wî  
Tirsim bimênim bê ah û sêwî  

A qenc eve ku dîsa herî mal  
Hişyar bikî wan pismamê mirdal  

Digel xwe rakin pir kom û leşker  
Bi top û tang û firok û qember 

Êrîş bikin vî dêwê dijmin 
Serê wî bişkê paşê werin min 

Serê xwe rakir min gotê:dotmam 
Dijwar şiyarbin ev qelsepismam 

Ezê ji wan re bêjim bibin yek 
Lê ku nebin yek li wan bidim şek 

Bi zor ezê wan ji xew şiyar kim 
Hawîr biqîrim li wan hewar kim 

Eger bibin yek bi hev re rabin 
Bi bext û rûmet , text û sera bin 

Qada xwe bigrin li her kenarî 
Îdî tu dijmin bi me nikarî 

Destê xwe da min xatir me jê xwest 
Hatim siwar bûm çalak û serbest 

Ji bîr me naçin ew welat û rez  
Qêrîn û gazî ma dê çikim ez ? 

Hatim ji rê ve min gote Derwêş 
Rabe tu pismam da em herin pêş 

Go: na me navên ew bax û dewlet 
Ji bil Xwedê min qe navê rûmet 

Ê min ne kurdim tenê misilman 
Nabin hevalê şivan û gavan 

Gava ku rabûm ez çûme dijmin 
Bira bi wî re hatin şerê min 

Ez rê dizanim ne dîn û gêjim 
Nema dikarim ezê çi bêjim 

Bûme mirîşo rêzan û pîroz 
Li vê cîhanê nemaye min doz 

Serê xwe min da ber lingê dijmin 
Îdî çi hêvî ji min dikin hun 

Rabûm ji cem wî gihame Bayloz 
Pismam tu çidkî roja te pîroz 

Pişta xwe da min serê wî berjêr 
Kenî û wî go: Ez bûm xwedî zêr  

Here tu dînî çibkim bi dewlet 
Ez zêr dixwazim navê me rûmet 

Eger hebin zêr çibkim bi xunkar 
Navê me taca şehê sitembar 

Her kes li cem min geda û rencber 
Destê mi digrin paşa û leşker 

Îdî ji banî kevir dibarin  
Zora mi nabin bi min nikarin  

Sed sal li ser hev rengê gurê har  
Bi zor me dan hev ev zêr û dolar 

Bi destê dijmin girtin me ev zêr 
Dewlet me navê here ciwanmêr 

Rabûm ji cem wî gihame Gerdo 
Min dey li wî kir çidkî tu kurdo 

Go:Ez xwedî gund , xwedî terektor 
Girtin me ev tev bi kotek û zor 

Min go :Welatê te ê sitembar 
Îro bi carek bin destê nayar 

Destên xwe bavên darê tifingê 
Bikin bi wî re dubare cengê 

Dijmin xweha me şehnaze dewlet 
Bi zor standî nema me rûmet 

Go:Ez çikim pê, bûme xwedî gund 
Kî wek me dilxweş ji vir heta Hind 

Gundî li ber min bê çek perîşan 
Hemî li cem min şivan û gavan 

Kî bê û bigrî xakê sitembar 
Ê min kula min ev gund û dînar 

Ji cem wî rabûm gihame Rencber 
Hov û nezane serî wekî ber 

Çiqas me gotê ne deng ne gotin 
Cerg û dil û nav li min disotin 

Paşê bi qêrîn wî go:Ciwanmêr 
Sed sale bindest ez mame bêkêr 

Hersê birayên bêbext û xwînxwar 
Wan ez firotim bi zêr û dolar 

Bê hevalim ez di min nema tîn 
Bin destê dijmin ez mame wek dîn 

Soza me ev bî bi hev re rabin  
Lê em neyarê hersê bira bin 

Wan da firotin Dewlet xuha me  
Pîsî ji dest van carek giha me  

Dewlet ji bo te rûmet ji bo min 
Rabe bi hev re em herne dijmin 

Destê xwe da min em tevde rabûn  
Mizgîn li Dewlet rencber şiyar bûn 
 
			SÎH Û SÊ ROJ DI ZINDANÊ 
  
Bîstê Nîsanê şevek tar û reş pir nexweş nexweş 
Jandirme hatin ketin mala me wek diz û keleş 

Em dane ber xwe , birin zindanê zindaneke teng 
Dar bi destê wan çehr û rûkirêt çavsor û pereng 

Daberizîn me bê tirs û bê pirs hemî weke şêr 
Ser û lingê me dixistin kewçûk lê didan bi dêr 

Li serhev dijûn li serhev lêdan li serhev qamçî 
Cihê me pir teng em pazde heval bê cî û birçî 

Serên me bêmrês tev zîpirandin simbêl û birû 
Birin kehrebê tev pîr û zarok tif dihate rû 

Dîsa deh mirov bi dar û qamçî bi boks û lêdan 
Em gevizandin dane ber lingan bi qîr û halan 

Li ser serên me tev çûn û hatin bizmar û potîn 
Hetta hate xwar ji ser çavên me tev xwêdan û xwîn 

Em ji hiş diçûn tenê bê hişî bi me xweş dihat 
Tenekên avê bera ser me dan salon bû Ferat 

Dîsa şiyarî dîsa ew lêdan ew qamçî û dar 
Em xirxirandin di ser qadê re em kişandin xwar 

Ketin ser serên me ew hov û dîn gurên dev bi xwîn 
Serên me bi xwîn destên me birîn kincên me çirîn 

Gelek em tî bûn gelek birçî bûn ne nan û ne av 
Didan riwên me gotinên kirêt hemî pûç û xav 

Mîza jandirma li ser çavê me tev dihate xwar 
Dîsa ew lêdan dîsa ew dijûn ew qamçî û dar  

Şifqa min a nû dane ber meqes perçe perçe bû 
Dane serê min bi qerf û tinaz tif dihate rû 

Heta şeş rojan heta deh rojan li ser hev ezab 
Li hawîr bajêr girtin jin û mêr seraser irhab 

Jin û keç û bûk xistin feleqê bê şerm û fedî  
Şerqîna daran li ser serên wan kevokên kedî  

Em rakirin jor qijla leşkerî cîkî reş û teng  
Darên jendirma li ser serên me dîsa kirin ceng  

Hingî em gêj bûn min serê xwe zû siparde dîwar  
Ev laşê giran ma bê hiş û can ji jor hate xwar  

Îdî ji hiş çûm nizanim çi bû ew laşê mirî  
Gava şiyar bûm min dî li hawîr hêstir û girî  

Nehat bîra min ewqas dijwarî ew qamçî û dar  
Laşê min tev de xwêdan û çirav wisa mame sar  

Hêdî hêdî hiş hate serê min , girtin û lêdan  
Eve oda par em tê de girtî eve ew zindan  

Roj çû ber ava jandirme hatin , hatin ber derî  
Em tev de rabûn dilê me bi tirs li hev me nerî  

Em tev yeka yek derxistin derve hawîr me leşker  
Laşê me tazî ew laşê sipî danîne ber der  

Em tev hingavtin bi dar û qamçî axîn û keser  
Hemî reş û şîn hate gorandin rengê me ê zer  

Em qefla paşî sîh û sê rojan bi vî karî man  
Tehqîr û dijûn didan riwên me mirovên nazan  

Bo hev digotin evin Belşevîk dijminê welat  
Tifkin riwên wan van riwên kirêt pîs û bê xelat  

Emê çi bêjin , çi karin bêjin bindestê neyar  
Birayên nezan dijminê millet dostê koledar  

Ne sûcê wa ye hemî nizanin çine ev gotin  
Nizanin ku em weke mûm û find tev têne sotin  

Em ji bona wan dikin qîreqîr hewar û halan  
Ji bo wa ye ev girtin û zindan dijûn û lêdan  

Ew jî weke me hemî belengaz hemî perîşan  
Ji bo nanê xwe bêkar û bêmal hewar û aman  

Eger bibî şer ewê berî me tev bêne kuştin  
Nabênin korin , li Korê hemî têne biriştin  

Bi xwînê derbûn derya û newal kolan û şeqam  
Ji bona wa ye em şer naxwazin dixwazin selam  

Piştî ku ew çûn ji hev me pirsî hemderd û heval  
Gelo ev kî ne , qey ne Sûrîne  xelkê Sinêgal  ! 

Na tev Sûrîne gerçi nezanin mirov û pismam  
Ji ber nezanî bûn dostê dijmin ,dijminê selam  

Bi destê xwe ew dixwazin çerxa tarîxê bigrin  
Bi dar û qamçî ne ew tê girtin ne em jî dimrin  

Ev lehîya xurt birkane birkan li her cî û der  
Kengî xwe digrin li ber hilma wê ev sênc û çeper  

Ev lehîya sor ev lehîya xurt ji jor ve tê xwar  
Serê xwe hilda çiye ev lêdan ev qamçî û dar  

Darên xwe deynin bi kêr we nayên ev dar û lêdan  
Qet rê nemaye hatin dagirtin qijla û zindan  

Agirê volqan bi tif û pifan nayête kuştin  
Dilên me ên xurt bi dar û qamçî nayên biriştin  

Ev dar û lêdan wek nift û benzîn berdî ser agir  
Agir bi benzîn nayê mirandin bîtir dibî gurr 

Îdî şiyarbûn şivan û gavan , cotkar û pala  
Cihê we ye bes erxa ku dijmin ji bo we kola  

Em tev mirovin ji bo çi lêdan ev qamçî û dar  
Em tev birane dijmin ji bo me yeke koledar  

Waye li Misr û Îraq û Urdin , Mexrib û Îran  
Leşkerê dijmin ling daye ser wan lêdan û zindan  

Xelkên Rojhilat em dest bidin hev dotmam û pismam  
Me şer nevê qet bijî yekîtî her bijî selam  

			TARÎXA SULTAN  
		      SILAHEDDÎNÊ KURDÎ  

Ji çiyayê Kurd rojek nû hilat  
Şewqa xwe dabû Yemen û Xelat  

Silaheddîn ê Eyyûb ê Şadî 
Bav û bapîr tev xelkê Rewadî  

Tarîxzanê baş Kurê Esîrî 
Tênî çîroka vî xweş wezîrî  

Eyyûb û şêrgoh ev herdu serdar  
Hatin Tikrîtê lê bûne dizdar  

Şêrgohê çeleng rojek çû nêçîr  
Dengek hate guh, nal û qîreqîr  

Çiya dişkandin wî dengê pir jar  
Jinek girtibû mêrekî bedkar  

Ji kalên derxist şûrê Kermanî  
Canê ê bedkar ji ten deranî  

Serdest û dilxweş hate nêv bajêr  
Ji Eyyûb re got dehka , jin û mêr  

Eyyûb kaxezek şande cem Behroz  
Li bajarê te çêbûye ev doz  

Behroz go wî kuşt ev mêrik çima  
Mirovê min bû dilê mi j' we ma  

Riwê we sipî, mala we ava  
Diza min berdin, herin ser çava  

Zengî rojekê hatê mêvanî  
Eyyûb hertişt xweş jê re pêkanî  

Paşê Mûsil girt Mehmûdê Zengî  
Bû şahê Kurda ew mîrê bengî  

Piştî berda wan Behrozê kêm hiş  
Tev zar û zêçan , mal û êlê giş  

Berê xwe dane Zengî dil bi kul  
Ketin Cizîrê gihane Mûsil  

Qencî bi wan kir Zengiyê cebbar 
Eyyûb kir dizdar , şêrgoh kir serdar  

Li Tikrîtê bû Yûsif hate Şam  
Li Şam xwendina xwe wî kir temam  

Ev Silaheddîn bêgomane kurd 
Ji bo me Kurdan tiştek nekir mird  

Li Misrê hebû wezîrek sertext  
Navê wî Şawir peyakî bêbext  

Yekî dî rabû navê wî Derxam  
Zora Şawir bir , revî hate Şam  
 
Reben , bêçare , bê hesp û bê çek 
Cem Nûriddînê kurê Eta beg 

Nûriddîn Şêrgoh siwarê çeleng 
Digel Şawir şand Misrê ji bo ceng 

Leşkerê Derxam , leşkerê Fireng 
Hatin bi ber wan bi qêrîn û deng 

Leşkerê Şêrgoh li wan deger bû 
Rengê Firingan ji nû ve zer bû 

Di ser laşa re diristin tilûr 
Tivîn ji tîran , şingênî ji şûr 

Toza ber lingan li jor bû hewrav 
Kurd û Turkeman li wan kirin rav 

Mêrê çê ew bû çû welatê xwe 
Kete nav dar û ber û tatê xwe 

Jinên gelekan mane jinebî 
Zar û zêçên wan pir mane sêwî 

Koma Derxam beg ji hev bela bû  
Şawir çû ser text ji nû ve şabû 

Piştî ku Şawir li xwe kemer best 
Wî a dilê xwe ji nûve derxist 

Xweş gote Şêrgoh , Şêrgohê serdar 
Ey serdarê kurd , wey mêrê navdar 

Dostên te dilşad , dijminên te qels 
Mala te ava rabe here bes 

Şêrgoh û leşker dilxweşî rabûn 
Hatin Cezîrê ji hev bela bûn 

Şêrgoh carek dî çû Misrê dilxwaz 
Firing şikandin talan bû gewlaz 

Revîn ro ava ew hat rohilat 
Peyman girêdan bi pût û bi Lat 

Lê dîsa hatin bi zor û bi ceng 
Şawir kir qêrîn bi gazî û deng 

Pîrê Fatimî Şah Adududdîn 
Porê jinan şand li cem Nuruddîn 

Nûruddîn Şêrgoh anî jê re got 
Dilê wî kurdî seraser disot 

Serdarê çalak ey kurdê navdar  
Porê keçikan şandine hawar 

Ser lê bilind bû , çav lê bûn pereng 
Rabû siwar bû çalak û çeleng 

Şêrgoh siwar bû bi şûr û bi rim 
Pesnê xwe veda dîsa bi himhim 

Simmê hespên me tozê bidêrin 
Serê Firingan dîsa bihêrin  

Ji min re bankin şêr Silaheddîn 
Çalak û mêrkuj , xort û sefdirrîn 

Yûsif hate cem bi dilgiranî  
Destê xwe li ber li ser hev danî 

Fermanke paşa , mêrê roja reş 
Wî lê vegerand bi zimanê xweş 

Keçan porê xwe kirne diyarî 
Kaxez reş kirne bi ah û zarî 

Divêm siwar bî wek pehlewana 
Ap û birazî herin ser wana  

Kengî ku dibî hewar û gazî  
Pir xweşe şerê ap û birazî 

Dîsa şikandin leşkerê dijmin  
Yûsif Şawir kuşt Misir tev girtin 

Şêrgoh bû wezîr çar meh neçûn mird 
Yûsif bû wezîr leşker hemî kurd 

Paşê bû sultan , şahê rojhilat 
Ji Yemen wî girt ta bighê Exlat 

Paşê hate Şam wî berda Fireng 
Quds û perav tev wî girtin bi ceng 

Deng daye navê wê roja Hettîn 
Bijî Kurdistan ev Silaheddîn 

Heta Cegerxwîn saxe vî karî  
Şev û roj bêjî li ser vî warî 

   				AGIRÊ SOR 
  
Agir , agirê xurt , agirê gurr agirê sor 
Peresê Kurd û Ecem hasin hilfirande jor 

Hasin difirîne , hasin digerîne hasin dipeqîne 
Ev agirê geş , agirê gurr , agirê sor 

Berê peresê me bû lê niha bûye ê her kes 
Tu pê bawer nakî ey milletê kurd , milletê kor 

Hasin û petrol xurtin lê her bi wî ye xurtî 
Helandin û şewat bi wî her bi wî ye zor 

Li her cî xuya ye lê xaniyê wî ye mekteb 
Ê çiwê dor sitand lê ê ne çiwê ma bê dor 

Tu zanî jîn li cîhan çiye ey millet  
Çemekî fireh bê ser û bin , kûr û dirêj û bê bor 

Ê pêş qadê diçirênî bi xurtî û bê hemd 
Ji ê tê re fireh dibî wek Xabor  

Xortên ku bên wê gazina ji me bikin , ciwanên kurd 
Gazina wan raste beyar mane Tor û Zor 

Ta dest nedin hasin û xurtî jê nexwazin  
Û nebin xwedî tang û top û firok û papor 

Naçin rêza miletan û nabin xwedan dewlet 
Bibin yek ey millet çine Kurmanc û Lor û Gor 

Dest bidin şûrê Rustem û Guhreş û Şêrgoh 
Li cîhan xweşiyê bi zor bixwazin wek leşkerê sor 

Te ser daye xewa bê pîvan hey malxerab millet 
Cegerxwîn zengil bi deste û bi qîr û bi qor 

  					NEXWEŞÎ Û NEZANÎ 
  
Bavo nexweşim serê mi têşî  
                      Ah dilê mi têşî 
Gorî te bibim çiman tu têşî 
                     Anan tu dikêşî 
Derdê me yemane nîne derman 
                        Dijwar û girane 
Rabe te bibin li ber piyên şêx 
                   Ew bo me emane 
Ah ma çi bikim li çi siwar bim 
                       Ha vaye kerê reş 
Xurşîdê nexweş li ser kerê reş 
                  Paldaye wisa xweş 
Dermale bi ben girtiye kalo  
                   Û tev de ketin rê  
Hêstir dirijin xwas û perîşan  
                  Ew bavik û ew dê 
Êvare gihan xaneqeha şêx  
                  Ew tazî û birçî  
Paldane li ber xaneqehê tev  
                Bê xwarin û bê cî 
Hawîr dibezin qîr û semaye  
             Yan pesnê Xuda ye 
Xanîkî mezin pan û bilinde 
                  Manendî sera ye 
Sofî digerî çav li serî zoq 
              Derket ji wî xanî 
Go ka we ji tekyê re çi anî 
                  Şêxê we dizanî 
Kalo beziya dest û piyan go 
             Qurban çi bikim ez  
Malê me nebû vaye me anî 
                   Her bi tenê pez 
Dermale bir pişta xwe da wan 
                       Wî sofiyê rî pan  
Man her sê li wê tevlî kerê reş 
                  Bê xwarin û bê nan 
Kalo keniya gote kurê xwe  
                  Çawa ye tu îşev 
Êşa mi girane nîne derman  
                Dijwar li ser hev 
Qurban tu metirse ji te re şêx 
                      Wê çêkî niviştê 
Destê me li dawa wî ye em tev 
                      Dê biçne buhiştê 
Îşev di xewê şêx ji te re dê  
                 Dermanekî bênî 
Qutbe , hinera wî mezine pir 
                       Raze tu dibênî  
Ew şev bi ken û şahî û hêvî 
                  Bûrî û li wan çû 
Ta leşkerê ronahî bi derket 
              Dinya hemî zer bû  
Pîrê keniya dey li nexweş kir  
                 Çawa ye kurê min 
Jane , kezeba min girtiye dayê 
                     Pir jare dilê min 
Ka şêx te nedî bo te çi anî 
            Xewna xwe bibêje 
Êşa me wekî her şeve bêtir  
                  Dijwar û dirêje 
Reşbelekek zû sibehê sofî 
            Da destê kur û bav 
Go şêx gotiye her eve derman 
                  Vê deyne di nav av 
Ava wê li laşê nexweşê xwe 
                    Her şev birşênin 
Şêx dijminê derdê me ye herdem 
                       Hana xwe werênin 
Vî nanê cehî bo xwe bibin mal 
                      Derman û teberik  
Îdî nexweşî nakevî nav we  
               Carek ku herî zik 
Salê qe nebî tiştekî bo şêx 
                Çawa bî tu bênî 
Her pêlekê carek ku tu bê vir  
                    Şêxê xwe bibênî 
Kalo giriya ji ser heta pê 
          Wek çuqlîyê daran 
Destê me li dawa wî ye qurban 
               Bo derdê me Luqman 
Sofî keniya bi paş de da rê 
           Wî kuç li xwe bada 

Xurşîdê nexweş çavê xwe dan hev 
                           Naçare wî can da 
Qêrîn û girî nal û heware  
           Hawîr civiyan kes  
Kur çû û beran çû bi tenê man 
                   Şêx sax bî bese bes 

  				EV NE DÎNE DÎNÎTÎ YE 
  
Giham gundek li wî qîr û heware 
Li hawîr naxer û koma deware 

Diçin, tên germe, Havîne bi himhim 
Çi bêjim, ax ji vê koma kera re 

Me dî şêxek bi şaş û cibbe derket 
Wekî şahan ji bircê hate xware 

Hemî rabûn bezîne pê û destan  
Bi tore zû xwe dane ber kenare 

Ewî qet guh neda wan reng mirovan 
Bi rê ket ew ewan dan pey ji pare 

Giha texma min û destê xwe da min 
Kenî û go tu hatî ser sera re  

Tu çawa ye , çilone mal û zarok 
Me go :Şêx sax bi her çî bo me kare 

Mi dî çav û birû tev de dilîzin 
Me zanî ev ne şêxe koremare 

Di xapa de  du sed ders dane Iblîs 
Gelek zana û jîr û pir şiyare 

Mi gote wan keran ma hun nizanin  
Ji bona we çiqasî ev neyare 

Zirîn û go werin ev dîn kufir bû 
Ne bes şêxe belê qutbê çihare 

Cihan tev de li ber destê wî mûyek 
Eger pifkî dibî tev tar û mare 

Gelek dijware ta rastî bizanin  
Hezar sale ku ev qade beyare 

Belê ev qutbe sofî , qutbê aşe 
Hemî malê te ye jê re bi are 

Li odê rûdinî her şev bi nazî 
Zikê te birçî û destê te sare 

Delale xwe bi gulavê dişoyî 
Ser û çav û riha te tev gemare 

Cegerxwîn çibkî , sed salî bibêjî 
Welatê me gulek nakî buhare 

  				NÎR Û EMBÛR BETALIN 

Vaye bû buhar cotarên delal  
Nîr û embûr  tev betalin li mal 

Zilma axa û began xuya bû  
Berê me digot te d' go na , heval 

Hemî dewlemend bûne xwedî gund  
Kincên te rizîn, pîne û qerpal   

Cî jî nadin te , berdan te ji gund  
Her bibe parsek yan bibe beqqal 

Pismamê Guhderz çare nema ye  
Destê xwe rake wek şêr û şepal 

Ma kes bi lavlav dighê doza xwe 
Heqqê me ye tim xebat û nîdal 

Di vê rê de bes ne hun tenê ne  
Hevalbendên we karker û ummal 

Li hember dijmin hemî bibin yek  
Pişta xwe bidin çiyayê Oral 

Ev diktatorî îdî me navê  
Haştî me divê, divên istiqlal 

Doza te bilind, wek rima dirêj 
Nayên veşartin rim qet di çewal 

Xwendin te divê, xweşî, ronahî 
Ev jî nayên dest bê qîl û bê qal 

Berê lêdan û zindan û kuştin 
Paşê xwendin û xweşî û kemal 

Gundên we dibin qesr û ronahî  
Bax, û terektor, ava pir zelal 

Radyo, telefon sed xwezî bi wan 
Rastî em bibên, ne xewn û xeyal 

 			ŞÊXÊM EV XWENDEGEHE 
 
Şêxêm tu keremke were ev xwendegehe 
Ne bi toz û bi qirêj û paqij û bê sipehe 

Ev der û banê bilind bûne di nav bax û rezan 
Tev ji bo ilm û edeb bûne sera û kelehe 

Ew kesê bêt û bixwênî li vî bustanê ciwan 
Dê bibî rêber û zana û ser û mîr û şehe 

Suxte ê dîl û reben ser ji esîrê bibirî 
Dê mirîşo bî li gund bes ji Xwedê ev gunehe 

Kê nehiştî ku tu bigrî dîn û dinya bi ilm 
Ma tenê dîn bi kum û şaşik û tizbî û rehe 

Destê şefqet ji te re ger bidî seydayê hekîm 
Çi dixwazî ku misilmane , mela yan filehe 

Bese çidkî ji zekatê çi ji nêvî çi dupar 
Ger tu bistênî me'aşê xwe mela meh bi mehe 

Wa Cegerxwîn digirî her ji we re qîr û hewar 
Wa di vê rê de jimar hatiye ber not û nehe 

  			HOZAN Û ŞAIRÊN KURD 
  
Xortên kurd hozanên welatê te  
Evin rabûne ji şax û latê te  

Li seyda guh bidêre ez bêjim 
Çend dilopan ji xamê birêjim  

Her yeke seyda melayê Botî 
Di xoşxwanên evîndarî de totî 

Ji kurda re wî çêkirye yek dîwan 
Di belaxeta xwe de wek Quran 

Yekî dî heye rêberê kurde Xanî 
Di xoşxwanê de Firdewsê sanî 

Wî çêkirye ji kurda re yek dîwan  
Lê temaşa kin kurdino sed aman 

Ma ne bese Nûbar û Mem û Zîn 
Gazî dikî bi zarê şêrîn û qêrîn 

Yekî dî heye Feqîhê Teyran 
Li çolan herdem girtiye seyran 

Bi rastî murxê di benda evîn 
Bi kurdî dibê bi zarê şêrîn 

Yekî dî heye seyda Siyahpoş 
Di welatê me de wek çerxa gerdoş 

Seyfulmilûk çîroka vî merdî 
Li Misrê ye lê bi zarê kurdî 

Yek Mewlana Xelîlê Sierdî 
Siwarê hespê kêmweşê kurdî 

Niviştek bi navê NehcelEnam 
Bi zarê kurdî lê ji bo xas û am 

Yek mewlana Selîmê Hîzane 
Kurdperwer û mezin û rêzane 

Wî di ber kurda de xwe da kuştin 
Çend xoşxwan bi şûn xwe ve hiştin 

Yek dibêjne wî Feqe Reşîd 
Di zarê kurdî de fêris û egîd 

Niviştek wî bi navê Ser Mehşer 
Zarokên kurdan dixwênin ezber 

Şeyx Ebdurrehmane ew ji Axtep 
Hawîr lêdaye geh rast û geh çep 

Niviştek çêkir wî Rewdunneîm 
Çîrokên kevnare , û gotinên qedîm 

Melayê Batî bi zarê Durdî 
Mewlidek nivîsandiye kurdî 

Siwarekî çelenge ew serdar  
Serê laxir berda ye bê hevsar 

Pertuwê jîr hozanê Hekarî 
Xoşxwanê wî wek dur û mirarî 

Yekane gewherin mane bê rûmet 
Kurdino bese xîrete rabin sed xîret 

Melayê Xasî mewlida Zazî 
Bi zarê Zazî çêkirye ne Tazî 

Cengnama Kurd û Ermen nivîsî 
Wek agir berdî me di îsî 

Hozanekî jîr û zana ye Bêdarî 
Bi zarê Kurdî tim dikî zarî 

Axawike xoşxwanê wî kevnar 
Ji Bêdare gelek jar û bêdar 

Hozanekî hêjaye Birîvkanî  
Di serê wî de xoşxwane kanî  

Murxê şahîne di baxê evîn  
Li xunceyê gul girtiye kemîn  

Mîrmihêye hozanekî Miksî  
Li ser sînem dibêjî û dipirsî  

Sotaye ew ji ber derdê evîn  
Digrî û dinalî bi hawar û şîn  

Yekî dî heye seydayê Licî  
Xoşxwanê xwe wî kirne du cî  

Pesn û dijûna dikî ew wek min  
Dostê şêxa û ji wan re dijmin  

Yekî dî heye Yûsifê Kenanî 
Di rastî de wek Yûsifê sanî  

Şi'rek çêkirye li ser şemsiddîn  
Feqe jiber dixwênin wek Yasîn 

  			SERPÊHATIYA  
			ŞEPAL Û SITÊR 
  
Rê û rê ez têm çiya tev bi dar  
Hewran girtibûn newal û nizar  

Te digo qey diçim peravên ava  
Dinyake şevreş roj çûbû ava  

Pîşê min çibû li ser van çiya  
Vîna Kurdistan kirbûm eşqiya  

Min li xortên Kurd tim dikir hawar  
Ji ser xwe rakin vî darê kevnar  

Em tev aza bin çi mêr û çi jin  
Ji ser xwe rakin vî darê dijmin  

Ketim gomana , gomanên mezin  
Dengekî pir kûr , ji dûr hate min  

Dengekî pir zîz , ah û nalenal  
Tev dagirtin ew gelî û newal  

Gomanê min çûn , dilê min tirsî  
Hate bîra min ji xwe min pirsî  

Gelo çi denge , kî dikî gazî ! 
Doza çi dikî , çi j' min dixwazî ? 

Berê xwe min da wî dengê şewat  
Min dane pey xwe ew zinar û lat  

Yek yek dizîn ew zinar û kelem  
Şikftek mezin şikêrek li cem  

Du reş rûniştî li ber şikêrê  
Bi şewat digrîn li ser Sitêrê  

Pîrek rû sipî reng û çehr û gûn  
Didane zanîn dewlet û hebûn  

Xortek rû sipî bejna wî zirav  
Ser milan bilind reş bûn birh û çav  

Kolosê kevej, şalê Xerzanî  
Didane zanîn rengê xizanî  

Min dey li wan kir gelo hûn kîne ? 
Ji cî qevistin go em xwînîne  

Hun li vir çidkin çima hun digrîn ? 
Destên xwe danîn ser porê zêrîn  

Derdê me kûre derdê bê derman  
Li me rabûye fermana giran  

Keçek min hebû navê wê Sitêr  
Laşê wê sipî porê zer û zêr  

Çavên reşbelek , dêmê girover  
Kofya şerpeze xwar dikir li ser  

Kembera zêrîn li bejna zirav  
Lê tim direşand bi çengan gulav  

Çalak û çeleng dar û ber bilind  
Şêrîna hundur kezîzera gund  

Deng dabû welat bi rind û nazî  
Kesî ji tirsan nedşî bixwazî  

Bavê wê axa , axakî xwînxwar  
Destê wî dirêj gelek sitemkar  

Rojê sed mirov didane kuştin  
Dost û neyarên wî tev biriştin  

Kurapek hebû pismamê Sitêr  
Gelek şerpeze, mirovek ne kêr  

Diran tev ketî çav û kepû xwar  
Devê wî genî destê wî gemar  

Bejna wî kinik zikê wî tilêr  
Kula pir mezin wî xwestî Sitêr  

Axayê mêrkuj ji xwe natirsî  
Keça min dayê ji min nepirsî  

Şevek pir nexweş hatine berbû  
Rengê Sitêrê ji nû ve zer bû  

Hate oda min hêstir kirin rêz 
Ji xwe avêtin ew xeml û ew xêz  
  
Serê xwe danî balîfa mezin  
Ma wê ji kê kî , gilî û gazin  

Zû zû ez rabûm li ber milên wê 
Belkî ez derxim kula dilê wê  

Destê wê min girt çima ey Sitêr  
Te j' xwe avêtin ew xeml û ew zêr  

Serê xwe rakir : belê ezbenî 
Bavê min dame kalê devgenî  

Ah dewlemende çikim xêr û bêr  
Ger ne azad bim sed tifû li zêr  

Evê rû kirût bi zêr û dirav  
Çawa bistênî vê bejna zirav  

Hingî ez , saxim ta roja dawî 
Nabim jina wî , nabim jina wî 

Xortek şivan bî , ez wî dixwazim 
Dilxoş û azad her şev ez razim 

Dilê min ketye xortekî gundî 
Belê we nedye dilê min ew dî 

Çax û benga min , bejna wî zirav 
Jehra marê reş bikevî dirav 

Xortekî çeleng navê wî Şepal 
Îsal sê sale em bûne heval 

Bi kincên kevnik di wê şeva tar 
Ji Birca Belek em daketin xwar 

Berê xwe me da xanîkê şivan 
Şivanê me ye bavê wî gavan 

Sitêr dey lê kir rabe ey bilbil 
Xara xwe çirand ji bo te sorgul 

Destê min bigre da zû derkevin  
Gundê me wêran tev bûye dijmin 

Bavê min divê min bidî ê kal 
Pismamê axê kalê bê pergal 

Lê ew pîr dîne ,bi zor û kotek 
Dilên qenc û pîs tucar nabin yek 

Tifû li te bî qanûna Faşist 
Çewt û xwar û leç napak û durist 

Çawa te em tev kirin gerdenxwar 
Xistin bin destê axê sitemkar 

Destên hev girtin şivan û Sitêr 
Bi qanûna dil bûne jin û mêr 

Berê xwe da min Sitêrê go:yad 
Zencîr me çirand em bûne azad 

Ew Birca Belek hêlîna derda 
Bese min navê ji bo te berda 

Benda lingê min xweş vaye vebû 
Zindana pir teng li min fire bû 

Derdên dilê xwe min dan bi şadî 
Dîlî çû va hat gerdenazadî 

Perda xwe çirand daye pê Şepal 
Pişta xwe dan min herdu bûn heval 

Îdî ez hatim zindana bilind 
Sipîdê avêt qêrîn kete gund 

Axayê mêrkuj ji nû ve bihîst 
Simbêlê xwe girt hûrik pê leyîst 

Serkarê axê bi navê Buxdo 
Rabû ser piyan , dey lê kir û go: 

Divê em rabin herin van çiya 
Belkî em bigrin herdu xwîniya 

Serê xwe hilda , çav li serî sor 
Qêrîn da peya go:Ey nemek kor 

Kêj we dîtî ye gelî insana 
Keçên xanedan bighên şivana 

Rabin wek şêran riyan tev bigrin 
Yan hûn tev bimrin yan herdu bimrin 

Ê ku wan bigrî ji bo min bênî 
Perwake mezin ji min distênî 

Peya tev bezîn çûn serên çiya 
Hawîr bela bûn ketin ser riya 

Ew roj derbas bû li wan bûye şev 
Şivan û Sitêr her diçûn bi rev 

Şepal tev agir , şeşer û tiveng 
Mêrekî gernas , bi nav û bi deng 

Bi çiyê ve çûn herdu evîndar 
Haya wan nebû hatin ser neyar 

Peya gote wan :Kuro hûn kî ne? 
Destê xwe bigrin em jî rêwîne 

Gava bihîstin wan dengê Şepal 
Dengê tivingan bûye nalenal 

Hem ji vî milî hem ji wî milî 
Dengê xweşmêran dagirtin gelî 

Deng dan zinaran bû ceng û xumîn 
Kovî tev revîn tilûr tev firîn 

Şepal ji dijmin çend peya kuştin  
Bi paş de revîn li pey xwe hiştin  

Li êl û gundan tev de bû hewar 
Dar û ber hemî li wan bûn neyar 

Lê Şepal, Şepal weke pehlewan 
Berê tivingê hawîr daye wan 

Şev li wan bû zîz sitêr qurijîn 
Birûsk û pêtî ji wan dirijîn 

Şepal êrîşek da û vegerî  
Sitêra xwe dî , lê laşekî mirî 

Hêstir barandin li rast û li çep 
Evînê ew kuşt , ez bûme sebeb 

Tifû li te bî nizama ne baş 
Te hin dane pêş , te hin dane paş 

Eger ne tu ba axa û şivan  
Ferqa me çi bû em hemî insan 

Hilda milê xwe ew laş anî jor  
Ev şikêra han jê re kire gor 

Her şev tê cem min destê min digrî 
Min tênî vî cî digel min digrî 

Gava min destê xwe dan ser Şepal 
Gêr bû ser qadê ew xortê delal 

Can jê cuda bû ma laşek bê zar 
Giha hevala xwe ya evîndar  

Serê xwe rakir pîra bê hemdem  
Li dil civandin derd û kul û xem 

Go:Ey xo bes bes bistîn ji min can 
Ev laşê pir teng jê re bû zindan 

Destê xwe ê jar daye destê min 
Bê tîn û bê can dinya tev dijmin 

Ji nav du lêvan wê pîra kevnar  
Çend pirsên şêrîn hêdî hatin xwar 

Mêvanê delal ev dinya bêkêr 
Çiqas min dîtin têde mal û zêr 

Ev rengê jînê pîs û bê tame  
Ev qanûna çewt çawa giha me ? 

Tiştê ez zanim xweşî û şadî 
Jîna serbestî gerdenazadî 

Bextê me ê reş , qirdê me ê kor 
Dane me kurdan ev sitem û zor ! 

Ev çend pirs gotin ziman hew livî 
Ew laşê bê tîn zû can jê revî 

Min tev veşartin di nav şikêrê 
Bûne mêvanê Sitî Sitêrê 

Rê û rê ez çûm dil jar û xemgîn  
Ji wê rojê de ez bûm Cegerxwîn 

			JI XWE NATIRSÎ 
		        BERDIDÎ GUNDIYA 

Bese ey xwînmijê millet ji te ev nîne rewa 
Tu mirovên xwe ji gund derxî herin nav bedewa 

Ev kurî jana zirave ketye nava hestiya  
Bil ji sewra gundiyan qet ji we re nîne dewa 

Hun beg û axane yanê xwedyê mal û gund û zêr 
Lê li ber destên neyaran hun wekî çêlekewa 

Gotin û şîret çine sih sal li ser hev ez dibêm 
Sed hezar heyf û mixabin çûn hemî badîhewa 

Ser ji pola û dilên we kore rastî nasnekir 
Ta bi şîşên sor û agir bidne ber dax û kewa 

Polperestin axperestin , gawirin bê ol û bext 
Guh li xoşxwanê me nakin guh didin saz û newa 

Gotinê min pîj û xîpin xweş di çavên we diçin 
Ne wekî sazê Ferîdil-Etreş û Samî Şewa 

Gundiyan derxin ji gundan tazî û birçî bijîn  
Her ewê çavên we derxin gerçî natirsin ji wa 

Şerme kurd jar û geda bî perçe perçe wer bijî 
Yektî û baweriyek nakevî nava diduwa 

Xort û xwenda dest bidin hev , karker û cotkar hemî  
Ev beg û axa bi carek bûne kûra derewa 

Hun gerek rabin bi hev re wek pilingan serbilind 
Bese çavên xwe vemalin hun ji tamar û xewa 

Heye sih sal ku dikin em ji we re qîr û eman 
We li meydanê dibênim bese çavên me ziwa 

  				TA KENGÎ NEXWEŞ BÎ 
  
Ey millet ev hezar sale naxoşî  
Bindestê dijmin şel şêt û bê hoşî  

Şîreya şêrîn serbestî ji dest berda hey  
Bi peyala kuştinê her û her meynoşî  

Tabûra pêncaye dijmin , şêx û beg û axa  
Efyon dane te ev hezar sale xamoşî  

Sermaye xistine dest , lew tu maye bindest  
Destik bi destên wan û tu bi xwe gerdoşî 

Nîşana bedbextî ev şaşik û terbûş 
Nîşana bindestî çara reş û serpoşî  

Ta kengî di xewa dîlî de dimênî hey millet  
Ka şaxê Rustem û kumê kevej û Hertoşî  

Cegerxwîn gewher firoşe ne dîn û bê dîn 
Gewherê azadî bê biha difroşî  

				MELA  RABE  
  
Ev dewr û dolabê dinê  
Ma jê tu çi d'bênî mela  
Cotkar jî wek te ma reben  
Tê jê çi bistênî mela  

Dijmin zevî tev jê sitand  
Zêr û dirav tev jê revand  
Çare nemaye ew mirand  
Dexlê li ku b'çênî mela  

Sermayedaran tev de bir  
Cotkar û karker îdî mir  
Dê bibne parsek birr bi birr  
Lê her we namênî mela  

Ew qedr û qîmet qet nema  
Çoganê goga zalima  
Carek şiyar nabî çima 
Zulmê tu nabênî mela 

Nabênî halê gundiya  
Jar û pepûk û sêwîya  
Pîr û perîşan û bîya  
Ma tu li ku dixwênî mela  

Kitêb dixwênî xet bi xet  
"wecahidû " naxwênî qet  
Ji dest xwe berdan qaz û bet  
Ma tê çi bifrênî mela  

Ger dest bidî darê dirêj  
Dîsa ji cotkara re bêj  
Quran û tesbîh û nimêj  
Dijmin tu dişkênî mela  

Dest têxe destê karkera  
Em tev de rabin wek bira  
Meydanê nadin xwînxwera  
Dawî tu dê bênî mela  

  		VAN ROJAN INTIXABE  

Çavên xwe vek tu rabe van roja intixabe  
Heta kengî di xew de nedî me wek te millet  

Beg û axa nikarin li we rokê binêrin  
Lê roja intixabê hun tev dibin bi rûmet  

Barê we tim girane hun wek lok û beranin  
Serwanek hakimê we hun insanin bi sûret  

Hun rencberê begane ji şêxa re wekî hirç 
Tev hov û ser bi pirçin ji wan re diçne dawet  

Ji mal siwar we tênin pêxwas , peya diçin mal  
Go karê wan nemênî li we nakin tu rehmet  

Gundên we tev perîşan riya we tev tirabêlk 
Hun tev de bêne kuştin belaş naçin hikûmet  

Zû mektebên xwe çêkin bidin xwendin kurên xwe 
Da xurt û şarezabin hêdî hêdî bi muhlet  

Li mekteban bixwênin serê xwe hun derênin  
Ji dûr ve hun dibênin ji bo we kî bi şîmet  

Cegerxwîn tim dibêjî bi qîr û deng û halan  
Ma kes dibî ciwanmêr , bi gotin û bi şîret  

 						DINYA XWEŞE  
 
Dinya nedî rûgeş û perîweş me wekî tû 
Ah çende tû şêrîn û xweş û çavbelekî tû  

Çibkim ku ne yara kes û herkes ji te hêvî  
Dil nadî bi kes çiko çerx û felekî tû  

Ev renge sitêr saz digerin , ba û cinawer 
Ger perç û belavî we diyare ku yekî tû  

Tev hevdî dixun , pêş ve diçin , bê ser û bê bin  
Peydayî seraser ne ku xewn û henekî tû     

Em tev dipekin têne şiyarî ji te carek  
Dîsa dicivin bêhiş û zanîn xwerekî tû  

Daxwaz ji te ra nîne belê em xwedî daxwaz  
Tarîx ji me re dayîye zanîn mehekî tû  

Zencîr û hebûna ku li bejna xwe te pêçan  
Bê pêşî û paşîne belê pir xelekî tû  

Destên me bi zencîr û hebûna te vegirtî  
Nabî û nebûye ku ji pişta xwe vekî tû  

Sarûx ku di jînê de ji te têne peqandin  
Meydan ne dirêje bi xwe top û berekî tû  

Ez kî û tu kî , tev de yekin bo çi diqîrim 
Yek perçeyî her çende xuyanî gelekî tû  

Volqanî di ser hev re difûrî û diçî , tê  
Sazkarî û sazbendî wekî gog û şegî tû  

Seyda bese dinya hemî pingav û çirave  
Pir pê de meçe bes ne siwarê kelekî tû  

  				RENCBERÊ JÎNE  
  
Karker û pale û rencber tev rencberê jînin  
Lê çi diçînin sermayedar hiltînin  

Sal dizîvirî serê salê lê ew  
Carek xweşiyê weke xelkê nabînin  

Şêx û beg û axa û paşa tev  
Li Birca belek serm û germê nabînin  

Şêx warisê peyxamber û rêberê dînin  
Fatiha belaş li ser miriya naxwînin  

Axayê mêrkuj qadîyê dizaye her şev  
Pişka wî ji navparê hiltînin  

Cotkar û karker bêhiş û dînin  
Ji bajaran direvin û li mekteba naxwînin  

Her texlît dexl û dar , bax û bustan  
Diçênin lê tenê hiş û bîr naçînin  

Barê zekatê didin şêx û cirma axê !  
Lê ji belengaz û rebenê xwe re naşînin  

Şêx û beg û axa şivanê millet , lê dijmin  
Bi gur re dixun û bi xwedî re heznê dikşînin  

Cegerxwîn bi hukmê dem û mehkema wijdan  
Zanî ku zor û sitem ji kesî re namînin  

				  HALÊ GUNDIYA  
  
Xanî ji kelpîç pir teng û nexweş  
Reş û bê ronî ji dixanê reş  
Hin pez û dewar di nav çavên wan  
Kufletên wan pir , ne pênc û ne şeş  
Wek kuna rovî govik û şikeft  
Rindin ji derdan bûne wek heneş  

Kûrin weke koz tev gemar û toz  
Jê tê bihna pîs tev av û dilop  
Tev mêş û kelmêş pêşî û dûpişk  
Kolma sehê reş hêlîna miqrop  
Li dora bîrê teqan û çirav  
Her der weke hev ne rêç û ne şop  

Hawîrdora gund tev gerş û gemar  
Sergîn û tepik gihane ber dev  
Jin û keçên wan li guhera pez  
Pişkul û rîxan hero didin hev  
Ba û bablîsok toz û tirabêlk  
Li wan didêrin bi roj û bi şev  

Sergo li ber der pir xweşe ew der  
Her kes diçin ser ode ye ew nav  
Li hev dicivin ji cî nalivin  
Hin bi Tîfoîd hin jana zirav  
Ava devên hev hemî vedixun  
Bi şadî û ken çi xweşe ew nav  

Hawîr nexweşî bi ser wan de tê  
Derman ji dektor çawa bikirî  
Xwe xwedî dikin sal bi sal bi zor  
Zor dane ser wan sorik û xurî  
Her kes dil bi xem bin zor û sitem  
Qêrîn û hawar nalîn û girî  

Tim bi reş û şîn hemî dilbirîn  
Hin kor û bawî hin keçel û kop  
Axa û began ew kirne talan  
Tebeqa mêrkuj tebeqa zirzop  
Malê wan nîne hemî birçîne  
Tim davêjin top tim davêjin top  

Şev û roj xebat dîsa tev birçî  
Yan nan û şebeş yan nan û mehîr  
Pirê wan pêxwas bê şal û kiras  
Çixare vexwer ne hiş û ne bîr  
Kulla pir giran bêşa li ser wan  
Van şêx û melan ew hiştin feqîr  

Cotkar û karker tev bê ser û ber  
Birçî û reben hemî palevan  
Comerd û camêr hemî weke şêr  
Her şev li cem wan rêwî û mêvan  
Ne xema waye çiqas birçî bin 
Çiqas tazî bin hemî dilovan  

				WELAT ŞÊRÎNE  
  
Camek ji çirava kaniyên welatê xwe 
Nadim bi ava Zemzem û Heyat û Kewser  

Hîmek ji kevirên zinnar û latên xwe  
Nadim bi elmas û yaqût , zêr û gewher  

Keç û bûk û jin û pîrên Kurdistan  
Nadim bi hor û suruştên buhiştê yekser  

Çire hin di belekbirca de serbest rûniştî  
Lê em çire pêxwas , reben , jar sergever  

Tebeqa jor em tev perîşan hiştin bê rûmet  
Bê top û tang û firok û serek û bê leşker  

Ne ez tenê belengaz , hemî bûne Cegerxwîn  
Çi bajar û çi gund û çi êl û çi koç û koçer  

  				DENGÊ PERÎŞANÊ  
  
Lo lo pismamo çima dey nakî ? 
Serê xwe carek bilind ranakî ! 
Leşkerê dijmin li çiyayê jorîn  
Weke xweşmêran ji hev bela nakî  

Lo lo pismamo zanim xweşmêrî  
Pismamê Rustem yan Ezdîn Şêrî  
Roja halanê roja lêdanê  
Mêr û gernasî dotmam bi gorî  

Lo lo pismamo haya te j' te bî  
Çaroka min reş li serê te bî  
Roja lêdanê mêr be li meydanê  
Kuştin tim hebî reva te nebî  

Dotmama te me , min çav kildaye  
Derefşa Kawe , bo te hildaye  
Rojek lêdanê , rojek razanê  
Îro lêdane roja Kurdaye  

Dengê min zîze hewar û gazî  
Serqot û pêxwas , birçî û tazî  
Êrîşe lêxe pismamo lêxe  
Şerm û fehête îro tu razî  

Şalê Xerzanî rabe li xweke  
Li pişta xwe girêde rext û fîşeke  
Pismamê minî , dotmama te me  
Mi j' te r' kildane çavên beleke  

				HEMO Û REMO 
  
Hemo reben ,axa dibên vaye ji Sûrî hatiye  
Îro siba bi serê bavê xwe û te kim berberiye  

Na, na mebê axê gelek bindestiya xelkê dî ye 
Ho ho Hemo ma hatina axa ji jêr tu nizanî ji bo çiye  

Çawa nizanim bê çiye, hero diçî hikûmetê  
Hezar sale di nav me de ev renge tim axatî ye  

Her em bi hev re dijminin lê xizmeta dijmin dikin  
Çavê te kore lê binêr, Teymen li ser masa wî ye  

Çi zanin gilyê hev bikin xercî ji kîsê millete  
Millet hemî talan bibî ji axa re mêranî ye  

Hikûmetê izna me da ku tifinga peyda bikin  
Axa simbêlan ba didî hukmê me demuqratî ye  

Nabî çavê axa vebin carek li xelkê mêzekî 
Millet hemî rabûne pê hawîr me qîr û gazî ye  

Kom û civatan çêdikin doza serbestiyê dikin  
Dijmin ji ser xwe radikin zanibe ev mêrxasî ye 

Pênc milyon kurdên serbilind di bin destê Tirka de ne  
Bê ziman û hikûmetin axa çi zanî gundî ye  

  					SUMBILÊ CEH Û GENIM  
  
Ey sumbil ! sumbil , ey sumbilê ceh , sumbilê genim  
Dema te dibênim ecêb dimênim çiqas dikenim  

Karker diçênî karker hiltênî karker dadigrî  
Karker hildigrî karker dişênî karker pê dimrî  

Lê maldarên diz ên xwedî pere ên xwedî hasin  
Rêça rûtkerî ew dizên mezin çi xweş dinasin  

Bi wan perên xwe wan perên qerêj dikin ticarî  
Arzan te digrin biha difroşin kurên vî karî  

Di destê karker di destê cotkar çima tu arzan  
Li cem xwedî mal li cem bazirgan wer dibî giran  

Karker û pale destevalane tazî û birçî  
Ji bo vî qasî qîma te nayê ji cem wan diçî  

Mirovên maldar mirovên nepak dostên koledar  
Gundî û karker pale û rencber hiştine deyndar ! 

Da ku ev bêbext da ku ev xwînxwar bê şerm û fedî 
Arzan te bigrin ji destê cotkar ji destê xwedî  

Karê wa ye tim arzan te bigrin te bikin embar  
Ta ku giranî bikevî welêt te bidin cotkar  

Karker û cotkar jar û belengaz bindest , perîşan  
Çare neçare divê bidin wan bihakî giran  

Ji bo vê ye tim xwedîmalê pir divên bibî şer  
Ne xema wa ye ku bêne kuştin em hemî beşer  

Da ku bidizin têxin qasa xwe dirav û dolar  
Divê nexwendî bimênin karker pale û cotkar  

Destên xwe dan hev maldarên xwînxwar her gav û deman  
Dest û piyên me hatin girêdan bi qeyd û benan  

Seydayê Markis li me kir gazî : Rabin weke şêr  
Qeydan bişkênin , bişkênin serê xwedî gund û zêr  

Linîn, Sitalîn rabûn du ejder, rabûn du rêber  
Şikandin serê du dêwên sipî Qeyser û Hêtler  

Qeyd û bendên xwe wî leşkerê xurt wî leşkerê sor  
Hemî şikandin bi xurtiya dil bi kotek û zor  

Cotkar û karker li her cî û der hemî şiyar bûn  
Destên xwe dan hev weke mêrên çê bi hev re rabûn 

Dora we va hat , dora tarîxî , karker û cotkar  
Bişkênin serê xwedî gund û zêr , serê koledar  

Da hun xelas bin ji bo we divên du tiştên giran  
Li hev bipirsin ji kes metirsin ey xortên ciwan  

Yekîtî tenê karî me derxî ji nêv xezanî 
Ji ser me rakî perda bindestî , perda nezanî  

Di bin destê me bimênî dinya bimênî cihan  
Ji nû ve çêkin dinyake pir xweş dinyake ciwan  

Em tev bixun xweş dilxweş û rûgeş vê dinya şêrîn  
Her bijî Markis , her bijî Linîn , bijî Sitalîn  

  					XWEDÎ SERMIYAN  
  
Xwediyê sermiyan zanî , dibênî  
Çawa ew didî çilo ew tênî  

Tenê ew pera hinik datênî 
Hasin diçênî hasin hiltênî  

Pale dadigrî pale hiltênî  
Pale hildigrî pale datênî  

Pale êm dikî pale didoşî  
Pale pêk tênî pale difroşî  

Li ser masa xwe pera distênî  
Dixî qasa xwe hisab dibênî 

Tiştekî hindik heqdestê xebat  
Sermiyanê wî dimênî çend qat  

Bi vî karê xwe nizanî bi cî  
Pale û karker dimênin birçî 

			FERATÊ DERDAN  
  
Derdê min kûrin wek çemê Ferat  
Feratê derdan hilat û dahat  
Derdê pir mezin , kulla pir giran  
Derdê Kurdistan , axîna welat  

Ez tim dinalim her sal û her mah  
Qêrîn û firyad , hawar û sed ah  
Digel min digrîn Seyran û Şêrîn  
Nalîne dengê Gulnaz û Dilşah  

Şêrînê megrî pir pir delalî  
Seyranê megrî xwe pir menalî  
Gulnazê megrî , Dilşahê megrî  
Dijmin li hember vî kevnekalî  

Haydê em rûnin bê deng û hawar  
Reşa xwe vekin desmal û reşçar  
Da dost û heval tev nebin xemgîn  
Li me şa nebin dijmin û neyar  

Haydê em rûnin ser çemê Amed  
Em jê bipirsin keyaniya Med  
Kanî ew birc û sera û bajar ? 
Kanî Kurdistan , Zozan û Serhed ? 

Kanî welatê me xoş û rengîn ? 
Kanî ew şêr û gernas û bengîn ? 
Dîsa tev bigrîn Dilşah û Şêrîn  
Kûrkûr binalin rengê Cegerxwîn  

  		EV ÇI MISILMANÎ YE  
  
Ev birayên me misilman dev ji me bernadin  
Qey raste em kolene ew ji me re esyadin !... 

Heqqê jin û hiqûqê insan dixwazin  
Lê destûra zimanê me ji me re qet nadin 

Li meclisa Emin navê her kesî dibêjin  
Lê em di bîra wan nayên navê me hilnadin  

Hin me dikin Ereb û hin me dikin Tirk û Faris  
Lê ne raste em milletekî xurt û Ekradin  

Bermayê Mad û Sobar û Nayrî û Hewrin  
Zariwên Rustem û Şêrgoh û Silah û Ferhadin  

Gernasê Hettîn û Ekka û Kerek û Dimyatin  
Mêrxasê Çaldêran û Sordaş û Mehabadin  

Birayên me xwe hesêb dikin azad û em kole  
Ta sermayedar hene ne ew azadin û ne em azadin  

Sermayedar , şerxwaz , isti'mar , koledar 
Em berxê ber kêrê û ew bi xwe celladin  

Em şer naxwazin haştîxwaz û azadîperest  
Divê dest û lingê xwe bi hev re em radin  

  				RÊÇA ME RASTE  
  
Rêça me daye ser raste mebêjin hun şaşin  
Belê dijware, bi rêl, bi kelem, bi şaxur û kaşin  

Sûc sûcê siyaset, diyanet, dem û rasthatin  
Li hawîr lêdan û ceng û talane dîsa em başin  

Di aşê dijmin de heb heb em têne hêrdin , millet  
Lê gava em serê xwe rakin ew hebin em aşin  

Tevr û das bi destê me, tev rencber û karker, xort  
Mirovên Semendof û Guhderz û Rustemê qellaşin  

Nandar , dilovan , xerîbdost , qehreman kurd  
Şayanê teqdîr û şayestê pesn û fort û şabaşin  

Dijminê koledar , hevalbendê haştîperes , demuqrat  
Em kurdên azadîxwazin , bi şerf û bê maşin  

Tiroman, Çorçil tifinga xwe dane ber çavan  
Tifing bi destê koledar , lê karker tenê manaşin  

  					REŞO Û GUNDÎ  
  
Ev buhare xweş buhare  
Reş xunava hûr dibare  
Wê genim pê bê bi bara 
Bo çi xweş xweş nakenî  

Em hemî cotkar betalin  
Nîr û embûr tev li malin  
Em ji birçînan dinalin  
Dê çi bêjin ezbenî ? 

Xweş bikin kar û xebatê  
Tim bi pêş ve bo felatê  
Doh çiwe vaye siba tê  
Fêde nakin gazinî  

Hasinek anîne gunde 
Hem dirêje hem bilinde  
Şev dikî ronî bi finde  
Kes bi dasê naçinî  

Ger bi hev re hun teba bin  
Dest bidin hevdî û rabin  
Gund û hasin tev leva bin 
Hatî dewra hasinî 

Em di bin destê neyarin  
Tev nexwendî , ne şiyarin  
Ezbenî em qet nikarin  
Xweş bikêşin vî benî 

Her divê ku hun bikêşin  
Ger di vê rê de ku bêşin  
Dijminê we rengê mêşin  
Dewlemendê malgenî 

Em di bin destê neyarin  
Ew bi topin , em bi darin  
Bê heval û dost û yarin  
Nîne bext û aminî  

Ta bi Çîn dost û hevalin  
Zend û bendê xwe vemalin  
Dijminê we kevnemalin  
Hun menêrin qalinî 

Guh bidin ev şor û pirsa  
Dijminê we dil bi tirse 
Lê menêrin hinde girse 
Avê daye bin benî  

Rengê şêran tev de qêrîn  
Tev kirin halan û nêrîn  
Em ji kê îdî newêrîn  
Xurte ev bend û enî  

Eniya Sovît li pêşe 
Vî benî xweş xweş dikêşe  
Dijminê me dil bi êşe  
Ser di ber de rû tenî  

Her bijî ev bend û rêze  
Pir gelek xurt û bi hêze 
Şer li ser şûv û firêze  
Xêr kunî yan şer kunî 

  			XWEŞIYA WELÊT  
  
Şîp û şirrik , çem û co  
Tim xumxum û xuşîne  
Gul û rihan hezar reng  
Rewşa çiya şirîne  

Dengê tilûr û avê  
Newa û saz û qêrîn  
Govende tirh û katik  
Li ser daran kezîne  

Perda zerînî rojê  
Da ser dar û zinaran 
Kixme bi ser xwe berdan 
Xemilîn kesk û şîne 

Xan û sera û eywan 
Di nav dar û çiyane 
Newal û deşt û panav 
Tijî zêr û xezîne 

Petrol û maden û zêr 
Di her cihî de peyda 
Pez û dewar û fêkî 
Di her derî tijîne 

Gewahirên ku têde 
Çendan giran bihane 
Çibkim xwedî nezane 
Belkî jî bê xwedîne 

Millet ne kêm û bêkêr 
Gernas û canfidaye 
Dijmin ji hev qetandin 
Seraser ew kirrîne 

Axa û beg şivanin  
Bi gur re bûne hempar 
Gur pire lê çi fêde 
Şivan bi xwe genîne 

Li ser me bûne axa 
Ji dijmin re xulamin 
Talan bi hev re xwarin 
Xuya ye em dizîne 

Şêx û mela bi wan re 
Xwedî pişk û birane 
Hemkarê zalimane 
Nizanin ev çi dîne 

Dîn nabî wer bimênî 
Bi vî rengî ne sazkar 
Azadî ye bihaye  
Nabî wisan bimîne 

Bihayê serxwebûnê 
Zindan û birçîbûne 
Ta can nedî di vê rê 
Nizanî ew çi jîne 

Sih sale em dinalin 
Hê jî ne bûne hişyar 
Rabin wekî bira bin 
Ev xweşiya zemîne 

Karker dema we va hat 
Cotkar bese metirsin 
Ji bo weye bi qurban 
Dil û ceger bi xwîne 

  			DEWLEMENDÊ BÊ ŞEREF 
  
Dewlemendên bê şeref , çidkî ji van zêr û pera ? 
Sed hezar milyonê zêra têxe kurtanê kera 

Ev pere bûne sebeb bo kuştin û talan û ceng 
Dîn û îmane li cem we qet bira nadî bira 

Ev pere bê rûmetin , lê bûn bihayê destê kar 
Destê cotkar û xebata zend û bendê karkera 

Mekteba pê çêbikin , yan nexweşxanên mezin 
Yan kitêba çap bikin , "ehlen we sehlen" ser sera 

Lê tu nabî wek mirovan ger ne xurt û xwende bî 
Yan welatperwer , ne jî qet ev pere nabin çira 

Bê kitêb û kêferat û bê xebat û kefteleft 
Serbilind nabî bi zêra naçî eywan û sera 

Tim divê bindestê dijmin kolebî yan bende bî 
Koleyê gerden bi zencîr çibkî zêr û gewhera 

Koletî îdî nemaye bo çi tenha kole bin 
Qirnê bîsta ye ku tê de ketne destê xwînxwera 

Hilweşandin xan û eywan kirne kavil şar û gund 
Mêr û jin kuştin bi top û pîj û perçên qembera 

Ger dixwazin hun ji bin destê neyaran derkevin 
Mal û can tev bidne vê rê rengê milletperwera 

Ev cihan pêkve seraser pêşve wek çerxê diçî 
Va terektor hate meydan , kanî cotê qantira ?! 

Ew demên borîn û çûn ma rûmeta rencber çi bû 
Lê di îro nîvê dinya ketye destê rencbera 

Gotinê ku em dibêjin her kesî hişyar dikin 
Ne gelek nû ne welakin nû gihiştin van dera 

Milletê kurd rengê fîl ê xurt ê girs ê ser mezin 
Lê mexabin hevserê wî ketye destê qeşmera 

Perçe perçe dane destê dijmina wek col û pez 
Kirne amanca tifing û top û tang û xencera ! 

Em li hawîr tev dinalin sed hewar û sed eman 
Mil di zencîr û esîrin ketne destê gawira. 

  			ŞÎNA KURÊ MIN XURŞÎD 
  
Zanîn û edeb kurem li kû man ? 
Şadî û tereb kurem li kû man ? 
Mêlag û kezeb kurem li kû man ? 
Bawer bike her li balî Xurşîd 

Hişk bûne li ser serê me ev dar 
Havîne ziwa ne co û cobar 
Qawanê dilem şikestî yekcar 
Lê bavê te her dinalî Xurşîd 

Derdê te girane nîne derman 
Yek sale ji ber me nîne razan 
Firyad û fixan û qîr û aman  
Derbas dibine wî alî Xurşîd 

Ew qamet û qed û bejin û bala 
Ew çavên di reş wekî xezala 
Ew birhê zirav ji rengê dala 
Her dem tu li dil xeyalî Xurşîd 

Kengî li gulê ne barî şebnem 
Kanî biçikin , ziwa bibin çem 
Bilbil negirî li rengê hemdem 
Bavê te nema dinalî Xurşîd 

Ev axe ku em hemî digazin 
Rojek me heye ku tê de razin 
Beyhûde li ser hemî dibazin 
Jê re ne tenê delalî Xurşîd 

Çend dê û kurik ji hev qetandin 
Çend xort û zerî bi xwe gihandin 
Çend çavbelekin ji me revandin 
Megrî tu ne bê hevalî Xurşîd 

Rabe tu binêre ser te bû şîn 
Dotmam û zerî li ser te digrîn 
Ew tev de wekî me bûn Cegerxwîn 
Bêjin tu di kuncê çalî Xurşîd. 

  			GERNASÊ MAMEŞ 
			XOŞNAW NAV XWEŞ 
 		"JI XORTÊ KURDA RE DIYARÎ" 

Sê zarok xweş tên bi deng û qêrîn 
Dengê Perşeng û Perî û Şêrîn 

Kanî bavê me, Rustemê meydan ? 
Bijî Kurdistan, bijî Kurdistan 

Hêstirên wan tên, destên wan bilind ! 
Rê winda kirne ne bajar ne gund 

Ka betlê Mameş, Rustemê meydan ? 
Bijî Kurdistan, bijî Kurdistan 

Serê wan gever, piyên wan tazî 
Bi dengekî zîz tev dikin gazî 

Ka betlê Mameş, Rustemê meydan ? 
Bijî Kurdistan, bijî Kurdistan 

Min destê wan girt gelo hun kî ne ? 
Go :em çi bêjin, hersê sêwî ne 

Ka betlê Mameş, Rustemê meydan ? 
Bijî Kurdistan, bijî Kurdistan 

Hersê rêwîne, lê rê nezanin 
Bavê me kuştin em bê xwedanin 

Ka betlê Mameş, Rustemê meydan ? 
Bijî Kurdistan, bijî Kurdistan 

Gava wer gotin dilê min kelî 
Dengê min dagirt newal û gelî 

Ka betlê Mameş, Rustemê meydan ? 
Bijî Kurdistan, bijî Kurdistan 

Min kirne hembêz her sê perîşan 
Dengê me bû yek qêrîn û giryan 

Ka betlê Mameş , Rustemê meydan ? 
Bijî Kurdistan , bijî Kurdistan. 

  				XWENDIN 
  
Xwendin nebî kes naçe pêş  
Peyda dibin pir derd û êş 
Her dem di bin destê neyar  
Em dê bidin xûkî û bêş 

Ev tac û şewket xwendine 
Ev dîn û dewlet xwendine 
Ev serbilindî xwendine 
Ev dewlemendî xwendine 

Herçî nexwendî rencbere  
Ê ku bixwînî rêbere 
Her dem di nêv xan û sera 
Serkare ew ye serwere 

Ev tac û şewket xwendine 
Ev dîn û dewlet xwendine 
Ev serbilindî xwendine 
Ev dewlemendî xwendine 

Xwendin divê hem pir xebat 
Bo milletê Kurd û welat 
Kurdno ji xew rabin hemî 
Mizgîn li we roja me hat 

Ev tac û şewket xwendine 
Ev dîn û dewlet xwendine 
Ev serbilindî xwendine 
Ev dewlemendî xwendine . 

  		KEVJAL NIKARIN BIFRIN 
  
Baz hilferî çûye jor 
Çend kevjalan xwe da dor 

Gava bû toz û dûman 
Wan kevjalan xwe berdan 

Dil bi tirs û ah û zar 
Ji banî ve hatin xwar 

Ew kevjalên bê serî 
Ketin golek tev herî 

Dexsa bazê pehlewan 
Ji nû kete dilê wan 

Berê xwe dane efraz 
Da ku tifkin riwê baz 

Bazî bilind difirî 
Tif li wana vegerî 

Ew kevjalan ne kir kêr 
Berê xwe dane cem şêr 

Go :ey şêrê serfiraz ! 
Em hatine gilyê baz  

Tiwî şahê bej û av 
Wî ji ber te girtî nav 

Li her derê digerî 
Çima tu jî nafirî 

Şêrê hovê kevnepîr 
Go : ka bêjin çi tedbîr ? 

Em jî herin ser çiyan 
Paşê bibin pehlewan 

Çûne serê lat û gaz 
Dîn hêlîna teyrê baz 

Şêr go :bazê terî rim 
Ez ê çawa bifirim ? 

Go : ezbenî du sê car 
Xwe ji jor de berde xwar 

Wan kevjalên li pey xwe 
Têxe nava lepê xwe 

Gava ji jor ve tê xwar 
Da ku nebî tar û mar 

Ew kevjalên bê serî  
Zor dane qîr û girî 

Em nikarin bifirin 
Em dixwazin vegerin 

Şêrê kevnê sermezin 
Go :hun çima digazin ? 

Çi ne ev lat û zinar, 
Emê niha herin xwar 

Ketin nava lepê şêr, 
Go xwe bigrin weke mêr 

Wan dil bi kul û derdan, 
Ji banî ve xwe berdan 

Di ser hev re weke çerx, 
Ketin xwarê bûne kerx 

Teyr û tilûrên goştxwer, 
Bi nikulan ketin ser 

Ew kevjalên belengaz 
Çawa karin bibin baz 

Xwîna xelkê dimijin 
Şêra bi xwe re dikujin 

Ey dilreşê çavnebar ! 
Bi şêra re mebe yar 

Bê xurtiya dil û baz 
Tucar nabî serfiraz 

Bi wî dilê kul û kor 
Nabî herî ber bi jor 

Çavnebar û bê daxwaz 
Eger tifkî riwê baz 

Tifa te ey dil gemar ! 
Li ser çavên te tê xwar 

Ev gotina Cegerxwîn 
Raste, mebên bûye dîn. 

  			AX TEHTEBEŞ 
  
Welat xeyrî te min navê, meger dinya ku kewser bî 
Bi xurtî dê tu serbest bî ji min îdî tu bawer bî 

Ji deşt û av û şaxên te me jîn girt û me şêrîn xwar 
Divê renc û sitemkarî bi me wek şîr û şeker bî 

Çilo zanim li ser her kes divê candet di vê rê de 
Eger hişyar û dilxwaz û welatparêz û perwer bî 

Tifû jîna di bin destan meger Qarûn û Haman bî 
Divê xurtî û jîndarî bi hikmê xam û xencer bî  

Belê em tev ji yek nuqtê, çi Arî bî , çi Samî bî 
Ji yek xakê ji yek abê, reş û sor û sipî , zer bî 

Divê xurtî cihan bigrî, sitemkarî divê bimrî 
Divê her kes wekî hev bî çi rencber bî çi Qeyser bî 

Lihevhatin dixwazî ê dilovan, yan şikestî bî 
Belê êrîş didî ê ku li pey wî kom û leşker bî 

Divê bighên sitêran tev cihan bigrî dilovanî 
Bi hev re wek bira bin tev xweşî îdî seraser bî 

Belê zanim cihan wa bî, Cegerxwîn dê ji nû şabî 
Bi wan rojên xweşî ku bên meger bedbîn û xemxwer bî

  						SERMAYEDAR 
  
Xwedyê sermaye tirsonek û pîs, qels û nemêrin 
Xwînmij û rutker, rencberê dolar, abidê zêrin 

Kore çavê wan, sipîk çûye ser, rastî nabênin ! 
Destê wan bişkê bi ser xwe de ew agir didêrin 

Dane ber lingan karker û cotkar tev pirolêtar 
Weke koledar bi çavekî kêm li wan dinêrin 

Welat û xebat hemî bi dest me, eger bibin yek  
Karker û cotar nebûne şiyar, ne ku newêrin 

Lê ku bibin yek zana û hişyar serê xwe hildin 
Hey sermayedar !Hunê xwe li kû îdî veşêrin ? 

Hun xwe dibênin xurt û serbilind li tebeqa jor 
Hindik maye hun bi xwe şiyarbin ku hun li jêrin 

Hun bi çavê kêm li me dinêrin, çima em birçî ? 
Bi çavê mezin li xwe dinêrin çima hun têrin 

Em bi çavê kêm li we dinêrin çima tirsonek 
Bi çavê bilind li xwe dinêrin çima em mêrin 

Hun xwe veşêrin dest bidin dijmin, dijminê millet 
Dara li ser û lingê me dijmin bere bijmêrin 

Çare nemaye emê bibin yek karker û cotar 
Serê koledar di bin lingê xwe emê bihêrin 

Karker û cotkar, kar bi dest û dar ewin  ser bilind 
Hey sermayedar ! ewê we ji hev tevan vejêrin 

Ne bi malê xwe, ne bi canê xwe, hun nebûn camêr ! 
Nayê bîra we em dilbijokê mal û qelêrin 

Çiqas em birçî, bin dar û qamçî, bi nav û bi deng 
Birçî li çolan kî ne ? em zanin piling û şêrin. 
  
				PEMBIWÊ MEYE LÊ EM TAZÎ NE 
  
Te av didin ey pembû !bi hêstirên çavê xwe 
Te xweş dikin , geş dikin , bi van dest û gavên xwe 

Xebat hemî li ser me di dest me de tevr û bêr, 
Bi zor em te pêk tênin paşê dighê xwedî zêr 

Tu pembiwê erdê me lê em rût û tazî ne  
Yek ji sedî dighê me hêjî em pê razî ne 

Hevqas giranbihayî qedrê te em nizanin 
Bê xwendin û gundîne lewra em jî xizanin 

Ev kaniyên hemî zêr ji rex gundên me tên der, 
Zend û bendên me pir xurt em tev cotar û karker 

Dixebitin şev û roj şerme hê jî birçîne 
Welat li ser navê me lê em têde bê cî ne 

Dewlemendên polperest tim tim dixwin malê me  
Bê îman û bê wijdan ew guh nadin halê me 

Ew qerêja destê me dixwin li me napirsin  
Em tev tazî û birçî ew ji Xwedê natirsin 

Erdên me û avên me lê bê fedî dixwin ew 
Paşdemayî belengaz, tev bê xwedî dixwin ew 

Xebata me kara wan, em rencberên diza ne 
Berên rezan dixwin ew, em pêwanê reza ne 

Ev xwêdana milên me te ji wan re dikî zêr 
Heta şiyar nebin tim ew li jor û em li jêr 

Şiyar dibin hin bi hin em bi zorê dibin yek 
Hindik maye bişkênin serê axê serê beg 

Ji bo we re bimênin evqas gund û dexl û av 
Kes nikarî xelas bî, bi gotin û lavelav 

Divê hinik dijwarî di vê rê de bibênin 
Yanî em çi biçênin, emê wî zû hilênin 

Hevalên me li her der , ji xwe gelek dan kuştin 
Heta ax û av û mal hemî ji bo xwe hiştin 

Di vê rê de em rabin weke şêr û weke mêr 
Ev pembû û ev genim ji bo we re dibin zêr 

Gundên me jî xweş dibin , dibin qesr û ronahî 
Xwendegah û sînema , hemî av û şînahî 

Ev hasin û terektor tev de dibin malê me 
Îdî nabin gêj û kor pir xweş dibî halê me 

Bi serbestî , dilxweşî bikin kar û barê xwe 
Mêr û jin û keç û kur rûgeş herin karê xwe 

Ne hêstir û ne girî , ne kuştin û ne talan 
Weke xuşk û bira bin dewlemend û xwendevan 

Di nav me de nemênin ne axa û ne jî beg 
Destê xwe em bidin hev di her tiştî bibin yek 

Bi çepik û lîlandin , bi devken û xwedîtî 
Hemî bêjin bi hev re bijî bijî yekîtî. 

  			DI BÎRANÎNA QADÎ MIHEMED 
  
Xakî Kurdistan bi qurban pir ciwan û paqijî 
Xwîn rijandin pir kurên te wa li her alî rijî 
Milletê kurd ta ku saxe ew ji vê rê nagerî 
Aferî, aferî 
Qadî Mihemed aferî 

Ev ne şerme têne kuştin em di rêça pêşketin 
Da Tiroman zanibî em xweş nijad û milletin 
Dê bikin em tim bi wî re dijminahî , berberî 
Aferî, aferî 
Qadî Mihemed aferî 

Qembera zerra atomî zereyek nabin ji dil 
Serxwe najî milletê kurd ta ku ev zencîr li mil 
Kes bi lavlav û bi dîlek vî berî nabin serî 
Aferî, aferî 
Qadî Mihemed aferî 

Ey Tiroman kuştina Qadî Mihemed ka çi ye 
Qey edalet tim wisa ye , hukmê dîmuqratî ye 
Lê bi kuştin û bi zindan milltê kurd namirî 
Aferî, aferî 
Qadî Mihemed aferî. 

 			PÎR BÛM DIL PÎR NABÎ 
  
Bi vîn û jîn û dilxwazî ciwanim 
Bi xurtî tim kela dil helecoşî 

Belê dêwê sipî û reş li meydan 
Sipî pîrî û dêwê reş nexoşî 

Çi dinya ye ku têde em dibazin 
Çi kare ku di wî de canfiroşî 

Divê nîvê umir deynî di alif 
Heta çirrek ji şîrê wê bidoşî 

Wekî tole ji ken şekkir dibarî 
Şerefparêze çarik ser dipoşî 

Dinoşî sed qedeh tahlî û tengî 
Heta camek ji şîra wê binoşî 

Seraser dil nexoşî û kul û xem 
Li ser hev xav û pûç û bê qidoşî 

Belê pêtên evîn û vîn û jînê 
Wekî agir dikî arî heboşî 

Bibe yekta û yekdil wek Cegerxwîn 
Ji millet re heta saxî bi hoşî. 

  		BIRRE   EVINI  
		ŞAHÎ Û CEJN 
  
Şahî û cejne hemî kes di semaya te dibazin 
Xumxum ji çeman tê û li dor qumrî û qazin 

Sir tê dihejin ev pel û ev çuqlî û katik 
Her yek bi hezar dengî dinalin wekî sazin 

Awir ji kevanan dirijin pêt û birûskin 
Ristik dihejin cenge digel kember û bazin 

Ahan vedirêsin ji dilan bilbil û dilkul 
Esrarê evîna te ji dawer ve dixwazin 

Meyger digerî saz û perî vê re dinalin 
Keç naz û delalî ji me her oxî û gazin 

Çîmen dixuşin çîmsîm û perîzade dilîzin 
Şebnem diweşênin li gulan nazik û nazin 

Yarê ji me re go : tu çima dûr ve dinêrî ? 
Dinya ye hemî derd û kul û lîz û tinazin 

Wek şemê kenîsa ji me re wer xwe disojî 
Dilgîr , wekî nêçîr û zerî her wekî bazin 

Ev çîmenê rengîn û çem û dar û sezawar 
Yekser ji evîna me re xweş nukte û razin 

Ev tevger û qeyda weko rista me munezzem 
Em tev bi evîna xwe di nav wan de dirazin 

Sed Xanî û Bêkes û Cegerxwîn û Hejarin 
Şeb ta bi sibê qîr û girî nal û ewazin 

  				DU BADE 
  
Du badey wiskî pêmdey 
            Yar be qurbana bejn û balatem 
Xelatek pêm bidî ey dost 
             Du sêvê sor û Exlatem 
Tu xwa fermo were hucrem 
             Bi te dersî evînê dem 
Li ber masa sedef rûnê 
              Ne seydayê xerabatem 
Du maçî lêwî tey şêrîn 
              Le bo derdê dilem derman 
Li ayînê dilê xemgîn 
               Be xwa her tû et û latim 
Emin her wa di fikrî tûm 
               Bi min qeykî çi mizgîn da 
Ku yar hate civanê te  
               Tu hatî yan ez im hatim 
Te destê xo bi destim da 
                Li min maç û li te devken 
Be maçî lêwî tey şêrîn 
                Cegerxwîn mest û şehmatim 

				REWŞA WELÊT 
  
Destê yar bi dest im, çi serxweş û mest im 
Di ser me re şax in, di bin me re ave 

Şehinşahê dinya taca zêrîn da ser  
Rewşa lat û katan xemla zer û tave 

Kesk û zer û şîn î li me tevlî hev bûn 
Pêt û pêlên jînê dagirtin ew nave 

Em mane mestane, hawîr gulîstane 
Tev bax û bustane, li me dikin nave 

Tenê ez û yar in hawîr me zennar in 
Awir xweş dibarin ji wan belek çave 

Bi lenc û nazdarî şekir ji ken barî 
Biskên reş û tarî bûne bend û dave 

Lêv me bir ser lêva sîng baxçeyê sêva 
Xwedê me daxêve bê tirs ketim nave 

Li hawîr me sorgul kesk û şîn û sunbil 
Di ser me re bilbil qîr û lavelave 

Me yar kire hembêz dar û ber û parêz 
Li govendê bûn rêz bûne bûk û zave 

  				EV PERDE ÇI YE 
  
Sed tif li wê perda te bî 
              Ku daye ber xalên di qer 
Dîna li pişta perde bî 
              Peyda dikî êş û keder 
Perdê ji ber dêman hilî 
              Zû derkeve wer vî milî 
Birhên di reş dêmê gulî 
              Wek roj û heyvan bîne der 
Ev sa'etek ez hatime 
               Ez bendeyê lutfa te me  
Dil girtiyê zilfa te me  
               Naçare mame bê mefer 
Perdê hilîn , zulfan şeke 
               Biskan li ser dêman veke 
Dergeh li wan şêran veke 
               Rom û Hebeş da bêne şer 
Cengê bikin Rom û Hebeş 
               Dêmên sipî , biskên di reş 
Dinya ji ber bihna te xweş 
               Deşta Xeten milkê Teter 
Gava me ew gul bîn kirin 
               Sed kul di dil de şîn kirin 
Can û ceger tev xwîn kirin 
               Wê nêrgiza yekta û ter. 

  			KENGÎ LI MIN RO HILÊ   

Dîlber me dî hate der şev perdeya reş li ser 
Min ser tewandî li ber kengî li min ro hilê ? 

Yar dame qend û nebat perde hiland ro hilat 
Talî' û bextê me hat derxin li dil vê kulê 

Kenî şeker jê rijî da me qedeh lê tijî 
Min lêv bi lêvan mijî şebnem li dora gulê  

Herdû ku em bûne yek şahî û kêf û henek 
Ber me çinî pir gelek bexçe li nêv paxilê 

Lêvşekerê bo me got :raste ji te dil me sot 
Min go : ji xwe tu bipirs şêrînê sebra dilê 

Sebra dilê min tuwî derd û kulê min tuwî 
Şan û şeref min tuwî tac û nîşana millê 

Her dem di nêva dilî ger dil kule tû kulî 
Gazin ji kê ez bikim şeng û delala mi lê 

Şêrînê serwasihê rû gewrê ebrû mihê 
Neghame sirra te hê kaniya berf û kilê 

Şêrînê lêv hinguvê ger te wekî min divê 
Tê bê civana şevê Markisiyê aqilê 

Go :ger tu rastî dibê îşev divê ku tu bê 
Pev re rûnin ta sibê , min go : ser çavê me lê 

Destê xwe da min meşîn em derketin şaneşîn 
Xwedê nekî roj hilê ne serxweş û bê hişîn 

Me lêv bi talan birin çavan Cegerxwîn kirin 
Gelek di vê rê mirin can dane rewşa gulê. 

 					WEXTÊ SEHER  
  
Wextê seher rabit ji xew biskan li ser dêman veke 
Neynik li ser masa sedef zilf û girêbendan şeke 

Manto bi ser bejnê de berd kember li wê newqê girêd 
Bernête ya çîçek di ber xweş raserê zulfa xwe ke 

Çente bi destê tey sipî zêrbazinan ceng û şerin 
Dakev ji nêv Birca Belek nazdariya dîsa meke 

Zendan li zendên min bipêç seyran li nêv baxan bikin 
Şansê mine serwa ciwan şêrîn ken û meş ordeke 

Maçek ji lêvên tey şêrîn milkê Xerasanê biha 
Seyda dil û can daye pê xaqan û şahê Bermeke 

Vîna te ez pir dîn kirim her dem Cegerxwîn ah û nal 
Dildar û dîlber her yekin lewra evîn herdem yeke. 

  				YARÊ JI KEVANÊ BIRIWAN 
  
Yarê ji kevanê biriwan tîr direşandin 
Pir zehmet û rence 
Çavên xwe şikandin û birû jor ve kişandin 
Go xem mexwe qence 
Marên keziya , bisk û gulî , zilf û xefalok 
Tev mêrkuj û devlok 
Temberî li ser gewre enî tarî û mence 
Pir hişmet û fince 
Bê hiş dikevî pîrê xudaperwerê dilmest 
Ger destê bidî dest 
Şîn tên li devê rê gul û narinc û tirince 
Ku yar bê bi lence 
Ez çûme derê rûfenerê dest li derî da 
Zû hat û berî da 
Destê xwe bi min da û kenî lêv wekî xunce 
Dindan ji birince 
Ez birme serayê cihê ku pal me vedayê 
Hê kes negihayê 
Wê dil ji me bir zû xistiye nêv lep û pence  
Dil girtî sikence 
Qellaşê evînê ji me dil kerkirî rûgeş 
Go : nabî tu bê heş ! 
Min go :tuwî dektor ji me re îdî çi hewce 
Ev derzî û bence 
Maçek ji du lêvên te ye dermanê birînan 
Serdarê şêrînan 
Dîna te tilism û sire min dil wekî gence 
Sed qozî û kunce 
Subhan ji te re xaliqê vê husn û cemalê 
Xweş birye kemalê 
Maçek bide min da ku ji dil derkevî sence 
Ah çend xweş û qence. 

  				RÛ BEDEWA MIN 
  
Ew perdereş û şev me bi dîna te çirandin 
Destên xwe me dan hev der û dîwar me hejandin 

Min xwest te bibosim, bi dizî rûbedewa min 
Çibkim te bi nazên xwe cihan tev de hisandin 

Şerbet me ji lêvên te mijî dil me tijî bû 
Ev cerg û dil û can lebê lalê te mijandin 

Ev ebriwên heyvî weku ro rûyê di bin de 
Ev qoziyên çavan te li min tev de şikandin 

Bawer me dikir lutfê li min te bikî dîsa 
Min dî te dil û cerg û hinav tev de revandin 

Sozên şekirî dan te ji bo dilketiyê jar 
Çengalê du zulfa dil û cergê me kişandin 

Dil min ji te re kirye sera padîşeha min 
Lê awir û topan ber û gezme direşandin 

Ew birc û sera dilşko hemî bestem û pola 
Remzek ji du çavên te belek tev herivandin 

Çil sale bi rojî fitirîm ez li du sêvan  
Ku herdû di bistanê ciwanî te gihandin 

Dil da me diyarî te şehê Xusruwê rindan 
Ma kê diye şahan ku diyarî vegerandin 

Etwarê evîna me jî wek me çi xerîbin 
Kê xwînî û girtî diye hevdî dihebandin 

Kengî me dizanî ku emê hevdî bibênin 
Lê bextê sipî em li sera işqê civandin 

Ta kengî ji min dûrkevî -bes guh bide dijmin 
Ew xurtî û vîna wekû hasin te helandin 

Çavên te reş û dêmê gulî biskê çilakî 
Sed rengê Cegerxwîn we di vê rê de mirandin. 

				 SÊVÊ 
  
Di baxê jînê sêvek giha ye , sêvek giha ye 
Ah-şêrîn û tale 
Ji şewq û vînê sebrim nema ye , sebrim nema ye 
Ah-hişim li bale 
Destim dirêj kir ser şax û katê , ser şax û katê 
Ah- bi zor me anî 
Ev sêv li ser min gelek biha tê , gelek biha tê 
Ah-kes pê nizanî 
Ev sêv çi sêve , ne wek tu sêva , ne wek tu sêva 
Ah- ne tirş û xave  
Bi zor me anî gihande lêva , gihande lêva 
Ah- çi şewq û tave 
Şêrîn şeker bû çiqasî xweş bû , dil pê ne xweş bû 
Ah-dilê me dagirt 
Xweşî giha dil , dil pê nexweş bû , dil pê ne xweş bû 
Ah-ji ber me ta girt 
Gezzek me jê da wê dil ji min bir , wê dil ji min bir 
Ah-ez mame bê dil 
Ji ser heta pê tev jan û kul kir , tev jan û kul kir 
Ah-ez bûme bilbil 
Rengê te sêvê dagirtî çavêm , dagirtî çavêm 
Ah-her dem xuya ye 
Îdî nikarim ji guh xwe bavêm , ji guh xwe bavêm 
Ah-derd û bela ye 
Şêrîn nedî min rengê te dîlber , rengê te dîlber 
Ah-çendî ciwanî 
Li çi dinêrim tu tê li hember , tu tê li hember 
Ah-xanim tu canî 
Dostên te pir bûn hawîr xebate , hawîr xebate 
Ah-qêrîn û nalîn 
Kes dil wekî min arzan neda te , arzan neda te 
Ah-lew bûm Cegerxwîn 
Bayê ji biska te ez revandim , te ez revandim 
Ah-rengê kelemper 
Derya evînê bi xwe gihandim , bi xwe gihandim 
Ah-ez jê neçûm der 
Derya evîna te bê perave , te bê perave 
Ah-rengê xeyale 
Zanim çi kûre noq bûme nave , noq bûme nave  
Ah-ma ev çi hale 
Ev rê çiqasî dijwar û dûre , dijwar û dûre 
Ah-çi jin çi mêre 
Bexçê tu tê de canam ku der bî , canam ku der bî 
Ah-çiqasî pir xweş 
Dêwî sipî tim pêwan li ber bî, pêwan li ber bî 
Ah-çine reş û peş ? 
Heçî bixwazî serbest te bênî, serbest te bênî 
Ah-divê xwe bigrî 
Nabî ku dêwan li rê nebênî, li rê nebênî 
Ah-dibî ku bimrî 
Ê ku evîna sêvê ketî dil, sêvê ketî dil 
Ah-divê ne pirsî 
Sêv nayê destan bê derd û bê kul, bê derd û bê kul 
Ah-divê ne tirsî 
Tehlî nebênî xortê evîndar, xortê evîndar 
Ah-naxwî tu şêrîn 
Pir kes di vê rê dil bûn birîndar, dil bûn birîndar 
Ah-bûne Cegerxwîn. 

  			GEŞT Û SEYRAN 
  
Maçek lêva yarem xweş melhema derde 
Gelek bextiyare yar ji me re merde 

Sîng bexçeyê sêva em bi roj û şêva 
Tim dikevin nêva bê dergeh û perde 

Dest bi destê yarin hawîr şax û darin  
Serbest û hişyarin qet nabêjî berde 

Li jor şax û latin li jêr tirh û katin 
Em tev yek lebatin di bin me de erde 

Hawîr rez û şînin dijmin me nabînin 
Li rû baweşînin biskên siyah çerde 

Şîp û çem û avin zinnar û bertavin 
Em nêçîr û ravin li me dikin cerde 

Ev dem dema jîne riwê qadê şîne  
Xalîça rengîne me xwe berda serde 

Dengê av û bilbil rengê gul û sunbil 
Di dil nehiştin kul ma bê xew û xurde 

Hemî kûp û deştin tev bax û buhiştin 
Seyrangeh û geştin ev welatê Kurde 

Bixwe lê bimêne bibhîze bibêne 
Hilma wî bikşêne ew melhema derde 

  		LI BER MASÊ 
  
Awazê keç û dengê keman rengê xeroşî 
Şêbisk û kezî çûne sema heprî û boşî 

Xumxum bi çeman ket û xuşîn dar û ber û pelk 
Sermeste biwîn bade ji dest yarê me noşî 

Nazdar û perî tev de li ber masê civî bûn 
Bawer dikirin wan ku buhişt her eve xoşî 

Çiryo me dikir têk de me go : her bijî ev şev ! 
Qêrîn bi me ket cerg û dilem hatine coşî 

Hembêz me kirî yar û me lêv kirne lê ser lêv 
Çepçep dikutan , yar go : Cegerxwîn ne li hoşî

			HÊJA ME DIL NEDÎ BÛ 
  
Hêja me dil nedî bû nizanîbû me ev tişt 
Ji qoziyên du çavan barîn li dil ber û xişt 

Heta bi xwe şiyar bûm meydan ji dest me derket 
Birîndar û perîşan bê yar dost û bê pişt 

Şoxa ku ez di cengê dilgawirê firingê 
Dil daye ber xedengê paşê li ber me rûnişt 

Destê ji xwînê sore danîne ber çena gewr 
Dil kuştiye ji nû ve hat û bi ser de pûnişt 

Zû  gote min bi nazî : derman çiye dixwazî ? 
Min go : şekir ji lêvan birêje dil bibî mişt 

Ava evîn û jînê lêvan ji hev dimêtin 
Xwîna ji dil bi derket biskên dişê dimalişt 

Destên me bûn hemalî me hevdî girtî hembêz 
Çibkim ku dil birîndar dilgawirê çi tê hişt 

Piştî di ber de gêr bûm qêrîn kir û wisa got : 
Cegerxwîn hê ciwan bû, heyfe ku ew me zû kuşt. 

  			YAR KU NE MÊVANÊ TE BÎ 
  
Yar ku ne mêvanê te bî ma tê bi mizgînê çikî ? 
Daye ne rêzanê te bî ma tê bi dûrbînê çikî ? 

Carek li cem te rûnenî şeker nexî nav wî kenî 
Bê gorî û bê ezbenî ma tê bi şêrînê çikî ? 

Yar wek kevoka xweş kedî serbest û bê şerm û fedî 
Xwel pencera işqê nedî ma tê bi wê dînê çikî ? 

Hetta di işqê wernebî dil wek biyokê zer nebî 
Wek Mem evînperwer nebî ma tê bi wê Zînê çikî ? 

Şeker şikîna çav bi kil yek awirê navêje dil 
Gul jê nebarin mil bi mil ma tê bi nêrînê çikî ? 

Yar ku bi moda kevn neyê palê nedî ser mase yê 
Xweş xweş neyê dengê neyê ma tê bi şêrînê çikî ? 

Bê zêr û zor û şans û yar bê av çem û gulîzar 
Bê xurtî û bê soz û kar ma tê bi vê jînê çikî ? 

Ta wek Cegerxwîn dîn nebî evîn di dil de şîn nebî 
Tehlî bi te şêrîn nebî ma tê bi zanînê çikî ? 

  				KUŞTIM ŞÊRÎNÊ   

Yar zanî gulperestim, baqê gula da destim 
Bade ji dest ne noşîn, ah ma çima sermestim 
Mestim ji dest wê dînê, ah kuştim ah kuştim 
Ah kuştim şêrînê 

Bi dilxweşî , bi yarî yarê da min diyarî 
Ne perde hişt ne çarî serxweş kirim neçarî 
Serxweş kirim wê dînê, ah kuştim ah kuştim 
Ah kuştim şêrînê 

Maçek ji lêv şêrînê miryan tênî ser jînê 
Guft û ken û laqirdî dikin Bihar, Havînê 
Dinya me da mizgînê, ah kuştim ah kuştim 
Ah kuştim şêrînê

  			YAR BI LÊVÊ ŞEKIRÎ 
  
Yar bi lêvê şekerî xweş nekî dil nîne dewa 
Bi şeva nal û girîne me ji ber dax û kewa 

Du hezar raçête min girtine sed barî nivişt 
Me bi wan mûyekî dil xweş nebû çûn badîhewa 

Ger dixwazî tu bijî bê xem û dilşad û xweşî 
Ceger û dil mede destê keleş û rûbedewa 

Ku li bustanê evînê bişkivîn sosin û gul 
Dilê mestane dinalî bi hezar saz û newa 

Hêj di dewra kevirî de dil çû bajarê evîn 
Lew bi qebqeb we dixwênî wekî şalûl û kewa 

Me ji Linîn û Sitalîn girtin ev rêçik û dîn 
Ku tu seyda wilo arzan bikujî nîne rewa. 

  			LÊV ŞEKERÊ DA ME CIVANEK 
  
Yar çi dixwazî ku li min gezme reşandin ! 
Wê lêvşekerê cerg û hinav tev herişandin 

Ebrûşekenê devlikenê da me civanek 
Rûniştî di pacê de sibê gul diweşandin 

Bawer me dikir ku li sera jorî bibênim 
Çavên xwe şikandin û birû jor ve kişandin 

Reşperde şevê bax û sera tev nixumandin 
Pêwan û qelawiz geriyan em şewişandin 

Mêrane me da rê û giham qesra şêrînê 
Koz û çeperên ku li devê rê pelişandin 

Ez ketme serayê me dî ku yar di lîqayê 
Destê xwe me dayê û me gotin terişandin 

Bosin me lebaleb ji lebên lale sitandin 
Pê herdû dilan kummedê derdan kumişandin 

Xuroyê evînê li me kir perwe bi nazî 
Em herdû bi serbestî li ber camê meşandin 

Girhên keziyan şenvekirin rengê gula zer 
Rengê me ji camê der û dîwar neqişandin 

Raste tu şehînşahê evînê yî Cegerxwîn 
Ev xettê Hemayûn te bi zêravê veşandin. 

 			CEJN Û CEMA 
  
Yekşema cejn û cemayê ez diçûm cada serayê 
Min ku dîn tên vê semayê nazik û şeng û ciwan 

Nazedarê nûbiharê sorgula ser şax û darê 
Rû di bin çar û xumarê dêmdurr û ebrû keman 

Tê ji banî xweş giranî ez ku dîm perde hilanî 
Heyv û roj bûne xuyanî ketme gomanên di kûr 

Ser ji min dagirt gomana goşeyên wan reşkevana 
Tîr reşandin cerg û cana tên ji dil nal û fixan 

Dîlber û şox û şepalê neynika şewq û şemalê 
Guh neda wê nalenalê fêde nakin sed eman 

Guh neda min ew meşî çû dil bi dest rengê teşî çû 
Min dizanî ku xweşî çû ketme tora zaliman 

Dil ku çû can jî bi derket lew ji ser sewdan bi ser ket 
Noqê derya pêl bi ser ket dûr perav û bê hedan 

Noqê derya ya evînê dê çiket hêvî ji jînê 
Kes li ser wî nake şînê her wiha ye ev cihan 

Awirek xweş bê ji çava keştiya dil tê perava 
Roj li umrim naçî ava can bi min tê nagihan 

Wek Cegerxwîn kî dikarî hilgirî vî xurtebarî 
Pir kul û ahîn û zarî Rustemê Mazenderan. 

  			NÛROZ E 
  
Nûroze siba herkesê bê cem te şêrînê 
Pîroz bike umrê xwe û umrê me di jînê 

Destan bihejîne qedehan xweş bigerîne 
Şîra qedeha destê te dermanê evînê 

Sed sale nexweş bî ewê ku bê te bibênî 
Dê xweş bikî naka bi ken û tevger û dînê 

Mizgîn ji me re hatiye ku yar me dixwazî 
Karê xwe me kir da sibehê biçme civînê 

Çend sale ji dûr ve me li ser nal û girîne 
Wê dil kevirê hovenada nal û girînê 

Deng daye dinê ev sitema barî ye ser min 
Her kes bi me zanî ku ji ber ketme nivînê 

Dermanê birîna xwe me zanî ji hekîman 
Maçek ji du lêvên te ye dermanê birînê 

Rabûm ji nivînê sibehê çûme civînê 
Rê dûre û derya ye ketim keşte-sefînê 

Hilgirtiye mizgîn û me ber daye delalê 
Agah me nebû dijminê xwînxwar di kemînê 

Estolê neyaran li me keştî dişikandin 
Dil ma bi te ve guh ne li hawar û qîrînê 

Ala xwe me hilda ku ne şerxwaz û hevalin 
Hawîr li me girtin û bi zor daberizînê 

Zencîr li mil û gerden û lingê me girêdan 
Tev derd û xeman avitime zêrezemînê 

Ey badê seba hemdemê yar û nefesa min 
Sed barê selavan ji me carek bighînê 

Bêje :ku di zindanê neyar ger bimrim ez 
Zinhar mebe xemgîn û li ser min meke şînê 

Vîna te mirandim û evîna te vejandim 
Mem girtiyê zindane û dil girtiyê Zînê 

Sûnda me serê te , nefesek bê te neçû ye 
Ta cerg û dilê min hemî derbûne bi xwînê. 

  				HEY ÇÎÇEK 
  
Hey çîçek, çîçek, çîçek şîn bû li çemê Qirdîlek 
Min ramîsanek jê xwest ken û awir çûn dîlek !... 

Çîçek li baxan meşî sorgul ji şerman weşî 
Gava çavê min lêket derd û kulem bûn xweşî 

Çîçek çûye ser çema şahî dabû ber xema 
Bilbil li qanûnê xist daran lê girtin sema 

Çîçek çûye nav şênî ,Çîçek , çîçekan tênî 
Çavê xorta tev lê bû çîçekan bo min şênî 

Çîçek, çîçek bi destan em li hember rawestan 
Derdê çîçek giran bû da ser derdê Kurdistan 

Çîçek, çîçek şîn kirin em pê har û dîn kirin 
Hê ez hivde salî bûm wê ez Cegerxwîn kirim 

Hey çîçek çîçek çîçek şînbû li çemê Qirdîlek  
Min ramîsanek jê xwest ken û awir çûn dîlek !

 				MIZGÎN 
  
Mizgîn li dil bûye bihar gul bişkivî derket ji xar 
Bilbil bi gul re bû heval dil nû ji xew bûye şiyar 

Gava me mizgîn daye dil têde nemane derd û kul 
Rabû ji xew hat pêşî gul pêçan li xwe çar û xumar 

Sed aferîn bo vî dilî êrîş bire dêmê gulî 
Çarik li bejnê herbilî hatin sema bisk û guhar 

Bisk û guhar hatin sema eprî li ser zulfa nema 
Dîlber li ber min her we ma dinya li min bû dost û yar 

Sed ah ji wan çavên di reş biskên siyah dêmên di geş 
Wan gotinên şêrîn û xweş şerbet ji lêvan, min vexwar 

Şerbet ji lêvan min mijî hetta ku dil jê bû tijî 
Qet agirê dil nakijî pêtî li dil dan, bû hewar 

Min dêm û gerden gez kirin xalan bi talan min birin 
Destan memik talan kirin, maçan ji her der bê jimar 

Pêşî bi remz û nazina ceng bû bi kulm û bazina 
Paşê bi lav û gazina wek Rustem û Esfendiyar 

Maçek ji lêvan min sitand derdê li dil min pê revand 
Destê me girt û nû hejand, go : sersera ey şehsiwar 

Rabûme pê xatir me xwest , qolan û kember zû vebest 
Em herdu gerdenxwar û mest pêta  di dil de nabe sar 

Qehwa şêrîn lêvên şekir da min , li min dergeh vekir 
Derdê dilê min zêde kir dîsa Cegerxwîn maye jar. 

 					AXÎNEK 
  
Ca ger te divê xweş bikî van derd û birînan 
Canam tu şemalî bi şevê xoş were ser min 

Perwane me şewqa te seraser me bisojit 
Îdî bese ev jîn û ciwanî bi keder min 

Çend sale di vê rê de seraser li me borîn 
Peyda nekirin rengê te pir naz û hiner min 

Gava me tu dî , tîr ji kevanan direşandin 
Tev kirne çeper sîn û dil û can û ceger min 

Lêvxunce kenî da me qedeh jehr û kul û xem 
Firr kir qedeha jehrê wekî şîr û şeker min 

Tora te revandim me ne hawar û ne hemdem 
Girtin te der û ban û keleh tev de li ber min 

Windame tenê ez di evîna te de borîm 
Hingî ku hebûm her veresand ah û keser min 

Gunhê me ye îdî ku bi heqqê xwe gihiştim 
Ev sûc û guneh tev kirine , le ne xweser min 

Canê me te bir lê bi xwe kî ser bide gorem ? 
Belkî tu vejênî wekî Xocayê Xidir min 

Helbet tu dizanî ku çire bûme Cegerxwîn 
Sih sale di vê rê de vebest pişt û kemer min. 

 			EZ XWEŞ DIZANIM VÊ SIRÊ 
  
Ez çûme nêv bexçê gulan zanim ku min berdaye rê 
Guhdarê dengê bilbilan ez xweş dizanim vê sirê 

Ev reng û deng û av û dar , vêkra li min xweş kir bihar 
Anîne ber çavên me yar ketme xeyala dêmdurê 

Ketme xeyalan hûr û kûr awir me avêtin li dûr 
Naka li min bû şewq û nûr dilber ji bircê daye rê  

Derket ji nêv bircê meşî ava çeman qet naxuşî 
Sorgul ji ber şerman weşî ez dame ber yek awirê 

Destê me girtî Xusriwê şêrîn qedê reş ebriwê 
Heyvê xwe da ber wê riwê xweş daketin binya pirê 

Destan îşaret dane hev heta livîn ezman û dev 
Rojê xwe berda hatî şev loksa me rûyê dîlberê 

Şerma riwê min zû revî mêraniya dil tev civî 
Wek vê şevê dest nakevî destûr veda lêvşekirê 

Geh raketin geh radibûn hişyar dibûn winda dibûn 
Geh em hebûn û geh nebûn Xwedê nekî ku roj hilê 

Rabûne pê em dest bi dest sûnd û girêbendin me best 
Hê nû ji hev xatir me xwest lê man li ser soza berê 

Pişta xwe da min û meşî cobar li çavên min meşî 
Pêl dan Cegerxwîn jê kişî dijware derba xencerê. 

  			ÇAVNÊRÎN DIJWARE 
  
Peykê xwe min şand pêşî yar 
Dil roj û şev çavnêrî bû 
Dûrbîn ji ber çavan neket 
Dinya li ber min tarî bû 

Borîn li min çend roj û şev 
Xweşbîn û bedbîn tevlihev 
Hatin li dil kom bûne tev 
Dîlber bi ah û zarî bû 

Min dil bi ah û zar û nal 
Tenha ye bê dost û heval 
Peykê diwem min şande bal 
Pir rastî û bê xwarî bû 

Zû hat û mizgîn daye dil 
Jê derketin pir derd û kul 
Şahî civîn lê mil bi mil 
Şebnem li wî xweş barî bû 

Ew şev bi dil tev maye xweş 
Gava ku dîlber hate meş 
Bilbil bi sorgul maye geş 
Zulfên siyah Tatarî bû 

Xeftan bi ser de etlesî 
Meyla xwe ew nadî kesî 
Carek li ahan nahişî 
Rengê Dehakê marî bû 

Keyxusrewê xweş hate rav 
Girtin li dil sed bend û dav 
Sed dîlek û pir lavelav 
Min kir ji nû guhdarî bû 

Go :ê ku gul bîn kir tiwî 
Dîna me ew dîn kir tiwî 
Min ew Cegerxwîn kir tiwî 
Destûre bes şev tarî bû  

  		EPRÎFIROŞ HATIYE GUND 
  
Eprîfiroş hatiye gund keç birr bi birr hatine dor 
Eprî û şal û kesrewan tev jê sitandin wan bi zor 

Gûnesmeran ê reş kirrîn bûka li ser şaran şere 
Gewr û şepal û nazikan cengin li ser ê kesk û sor 

Eywan li me bûye bihar bexçê ghulan nû bişkivîn 
Biskên siyah wek sosinan zulf û kezî tev sor û mor 

Şeker li wê navê rijî xweş tê newayê bazinan 
Gustîl û dest û pêçiyan şewqa xwe dane Tor û Zor 

Kember li pişta newqzirav awir ji min da yek silav 
Şeker ji dev avête nav herdu birû hildane jor 

Tilyên xwe dan xalên di reş yanî digo : roja te xweş 
Dinya li ber çavên me reş nabit bihayê takî por 

Van dêmduran van esmeran em dane ber tûjawiran 
Zanin Cegerxwîn kir siran kengî diket sebr û ebor. 


DERDÊ MILLETE ........................................................................................................................................................................ 2 

GOTINA  WELAT ....................................................................................................................................................................... 6 

MÊRANE  RABIN ....................................................................................................................................................................... 8 

XORTÊN  KURDISTAN ............................................................................................................................................................... 8 

HEY  QEHREMAN .................................................................................................................................................................... 13 

MILLETÊ  KURD ....................................................................................................................................................................... 13 

BEGIM  XUYAYE HUN NATIRSIN ............................................................................................................................................. 16 

DIJMINÊ  MILLET .................................................................................................................................................................... 18 

JI KÊ HUN  NEWÊRIN .............................................................................................................................................................. 20 

EY  WELAT .............................................................................................................................................................................. 21 

HER  ÇEND TU  NAVDARÎ........................................................................................................................................................ 24 

HEY  KURD .............................................................................................................................................................................. 24 

MILETÊ  REBEN ....................................................................................................................................................................... 26 

BEGÊ  DIJMIN ......................................................................................................................................................................... 29 

EY KURD JI XEW RABE ............................................................................................................................................................ 32 

EVÎNA  WELÊT ........................................................................................................................................................................ 33 

WELATPARÊZÎ ......................................................................................................................................................................... 35 

HEVAL  XWE BÊ RÛMET MEKE ............................................................................................................................................... 36 

DÛRÎ BI NÛRÎ .......................................................................................................................................................................... 38 

DERDÊ  TE DIJWARE ............................................................................................................................................................... 39 

RIYA SERBESTÎ  DIJWARE ........................................................................................................................................................ 40 

EÎNDARÊ WELAT IM ............................................................................................................................................................... 43 

SEGÊ  HAR .............................................................................................................................................................................. 45 

KURDISTAN  NE  KOLISTANE .................................................................................................................................................. 46 

ŞÊX Û AXA Û BEG ................................................................................................................................................................... 48 

TUCAR NABIN  YEK ................................................................................................................................................................. 48 

ÇÛNA  QUNSILXANA  TIRK ..................................................................................................................................................... 50 

GUNEHKARIYE   BEGIM .......................................................................................................................................................... 50 

TA  KENGÎ EMÊ   KARKER........................................................................................................................................................ 52 

Û COTKARÊ  BEGA BIN ........................................................................................................................................................... 52 

ŞAM  ŞEKIRE ........................................................................................................................................................................... 55 

WELAT  ŞÊRÎNTIRE.................................................................................................................................................................. 55 

HEVSAR  BI DESTÊ  DIJMINE ................................................................................................................................................... 59 

GIRYANIM  BESE ..................................................................................................................................................................... 60 

TIRSONEKE  DIJMIN ................................................................................................................................................................ 61 

Vî aşî bigêrî ............................................................................................................................................................................. 62 

SITEM DIMRÎ BI HIKMÊ DEM .................................................................................................................................................. 63 

ŞANDIYÊ  MILLET .................................................................................................................................................................... 64 

KUFREGEHA  AXÊ ................................................................................................................................................................... 65 

QEY KURD NE INSANE ............................................................................................................................................................ 66 

MILLET NE RAZA YE ................................................................................................................................................................ 68 

KURDISTANA  KURDAN .......................................................................................................................................................... 69 

RONAHÎ  LI PEY TARÎ YE .......................................................................................................................................................... 71 

EY KURD ÇI KESÎ TÛ ................................................................................................................................................................ 75 

BIRRÊ  TEVAYÎ ......................................................................................................................................................................... 77 

NAÇIN ŞERÊ QORÊ .................................................................................................................................................................. 81 

DESTÊ ISMET ŞIKANDIN ......................................................................................................................................................... 84 

MIHRECANA BERLÎNÊ ............................................................................................................................................................. 87 

CEJNA HEFTÊ SALÊ SITALÎN .................................................................................................................................................... 91 

HUN ÇI ZANIN ŞER ÇIYE .......................................................................................................................................................... 92 

KÎ DIVÊ SELAM ........................................................................................................................................................................ 94 

SEYDA Û PÎR SITALÎN .............................................................................................................................................................. 97 

XORTÊN DEMUQRAT ............................................................................................................................................................ 100 

PEYMANA ETLESÎ.................................................................................................................................................................. 107 

HEVAL POL ROBSON ............................................................................................................................................................ 112 

Ey heval Robson ! ................................................................................................................................................................. 113 

HEŞTÊ ADARÊ ....................................................................................................................................................................... 118 

DIYAN-BIYAN-FÛ .................................................................................................................................................................. 120 

PEYMANA TIRK Û PAKISTAN ................................................................................................................................................ 123 

ŞÎNA HEVAL SITALÎN ............................................................................................................................................................. 130 

SEWRA AZADÎ ....................................................................................................................................................................... 133 

COTKAR Û ZEVÎ ..................................................................................................................................................................... 138 

CIWAN Û DEWLET ................................................................................................................................................................ 155 

SÎH Û SÊ ROJ DI ZINDANÊ ..................................................................................................................................................... 181 

TARÎXA SULTAN .................................................................................................................................................................... 187 

AGIRÊ SOR ............................................................................................................................................................................ 195 

NEXWEŞÎ Û NEZANÎ .............................................................................................................................................................. 197 

EV NE DÎNE DÎNÎTÎ YE ........................................................................................................................................................... 201 

ŞÊXÊM EV XWENDEGEHE ..................................................................................................................................................... 206 

HOZAN Û ŞAIRÊN KURD ....................................................................................................................................................... 207 

ŞEPAL Û SITÊR ...................................................................................................................................................................... 212 

JI XWE NATIRSÎ ..................................................................................................................................................................... 226 

TA KENGÎ NEXWEŞ BÎ ........................................................................................................................................................... 228 

MELA  RABE .......................................................................................................................................................................... 229 

DINYA XWEŞE ....................................................................................................................................................................... 232 

RENCBERÊ JÎNE ..................................................................................................................................................................... 234 

HALÊ GUNDIYA ..................................................................................................................................................................... 235 

WELAT ŞÊRÎNE...................................................................................................................................................................... 238 

DENGÊ PERÎŞANÊ ................................................................................................................................................................. 239 

HEMO Û REMO .................................................................................................................................................................... 240 

SUMBILÊ CEH Û GENIM ....................................................................................................................................................... 242 

XWEDÎ SERMIYAN ................................................................................................................................................................ 245 

FERATÊ DERDAN .................................................................................................................................................................. 246 

EV ÇI MISILMANÎ YE ............................................................................................................................................................. 248 

RÊÇA ME RASTE ................................................................................................................................................................... 249 

REŞO Û GUNDÎ ..................................................................................................................................................................... 250 

XWEŞIYA WELÊT ................................................................................................................................................................... 253 

DEWLEMENDÊ BÊ ŞEREF ...................................................................................................................................................... 257 

ŞÎNA KURÊ MIN XURŞÎD ....................................................................................................................................................... 259 

GERNASÊ MAMEŞ ................................................................................................................................................................ 261 

XWENDIN ............................................................................................................................................................................. 263 

KEVJAL NIKARIN BIFRIN........................................................................................................................................................ 265 

AX TEHTEBEŞ ........................................................................................................................................................................ 270 

SERMAYEDAR ....................................................................................................................................................................... 271 

PEMBIWÊ MEYE LÊ EM TAZÎ NE ........................................................................................................................................... 273 

DI BÎRANÎNA QADÎ MIHEMED .............................................................................................................................................. 277 

PÎR BÛM DIL PÎR NABÎ .......................................................................................................................................................... 278 

ŞAHÎ Û CEJN ......................................................................................................................................................................... 279 

DU BADE ............................................................................................................................................................................... 281 

REWŞA WELÊT ...................................................................................................................................................................... 282 

EV PERDE ÇI YE ..................................................................................................................................................................... 283 

KENGÎ LI MIN RO HILÊ .......................................................................................................................................................... 285 

WEXTÊ SEHER ....................................................................................................................................................................... 287 

YARÊ JI KEVANÊ BIRIWAN .................................................................................................................................................... 288 

RÛ BEDEWA MIN ................................................................................................................................................................. 289 

SÊVÊ ..................................................................................................................................................................................... 291 

GEŞT Û SEYRAN .................................................................................................................................................................... 294 

LI BER MASÊ ......................................................................................................................................................................... 296 

HÊJA ME DIL NEDÎ BÛ........................................................................................................................................................... 297 

YAR KU NE MÊVANÊ TE BÎ .................................................................................................................................................... 298 

KUŞTIM ŞÊRÎNÊ .................................................................................................................................................................... 299 

YAR BI LÊVÊ ŞEKIRÎ ............................................................................................................................................................... 300 

LÊV ŞEKERÊ DA ME CIVANEK ............................................................................................................................................... 301 

CEJN Û CEMA ....................................................................................................................................................................... 302 

NÛROZ E ............................................................................................................................................................................... 304 

HEY ÇÎÇEK ............................................................................................................................................................................. 306 

MIZGÎN ................................................................................................................................................................................. 307 

AXÎNEK ................................................................................................................................................................................. 309 

EZ XWEŞ DIZANIM VÊ SIRÊ ................................................................................................................................................... 311 

ÇAVNÊRÎN DIJWARE ............................................................................................................................................................. 312 

EPRÎFIROŞ HATIYE GUND ..................................................................................................................................................... 314 

