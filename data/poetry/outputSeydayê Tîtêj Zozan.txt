Zozan Tîrêjê Birrê Evînî TAVA XIZÊMÊ çawa ezê te'j bîr bikim        ey çîçeka ber vî dilî eşqa te har û dîn kirim      derdên te dan ser vî kulî bi soz û bawerya berê            terka te nakim koçerê b'cerda giran û leşkerê          Zor Temir başayê Milî nakim jibîr sebra dila            çavên direş kanya kila sîng meshefa şêx û mela       ezber dikim vî rûpelî pozê çilagî mermere               tava xizêmê da sere mîna dilopek `enbere           xala li dêmê sorgulî dêm k'ebeye xal ew bere         dêm tore lê xal agire xal pût û latê Azere                  xal Laleşê nîva gelî ey olperestê dîl û jar          xizmet nekî bi kar û bar naghêje armancê tu car         sofî bi dev nabî welî xizmet nekî tu'b roj û şev    bawer nekî bi dil û dev fermo ji meydanê birev         bê gazin û lewm û gilî yê ku nebî yarek bedew  çi fêm dikî j'dinya xwe ew hovê çiyaye bê derew          lê be hezar ax  û xwelî rûniştinek nêv  dîlbera          camek ji destê esmera nadim bi melyonê pera          nadim bi zêrê surmelî nadim bi Bexda û Ferat       nadim bi milkê Rojhilat nadim bi zozan û xelat          çimek ji neynûka tilî ey xanima birc  û seran    ser deftera dêm gewheran vê emr û fermana giran         êdî ji ser Tîrêj hilî. JÎN TEV JAN Û HALE nêzîka te yarê bi min wek xewn û xeyale dûrbûn ji te gewrê bi min wek zindan û çale rojê carekê ez bejn û bala te nebînim see't bi min roje lê belê roj bi mi sale xwezya ku te zanîba bi êş û elemê dil tê behwer biba bê te çiqa jîn bi mi tale wer carek biçin havîngeha gelyê Elî beg wek baxê buhişte tev gul û çîçek û lale kêlîkê di gel hev em li ber maseyê rûnên meya ku li ser tev ji rez û tiryê Şemale şerbik tije ava belekê berfê ye cana lê maze ji êmîşê Metîn û Çemçemale da caman li hev din ji meya taze binoşin sermiyanê evîndar bi xwe cam û peyale dîwane bibin şoxê xwe windakin ji derdan ev jîna ku ez têde li min tev jan û hale çibkim feleka malikxerab herdem bi kîne togê ez dikim nakim bi mi'r nabî hevale ger ku ez timî wa bim ezê çibkim bi jînê Tîrêjê reben êdî bese ma ev çi hale. RENG Û NÎŞAN Sawêra keç ji ber çavê mi naçe Heya sax bim tucar ne'b roj û ne'b şev Bi zaravê minin ev reng û nîşan Heya bimrim ku çavê'm bidne ser hev Hero carek ku ez dîlber nebînim Elest û  serxweşim  bê  pirs  û  bersev Eger meyxur heroj carek nenoşim Meyê   roj  lê  dibî  tarî  û  bandev Evîndarî divê herdem wisa be Ku dildarî ne wabe jê bi  dûr  kev Evîn û jîn yekin bê hevdû nabin Bi rastî ne'b lef û dewran û ne'b rev Divê herdem li hale hev bipirsin Heroj carek ku ew rûnin li cem hev Li rengê bilbila herdû binalin Birêjin hêstirê xwînê digel hev Dema ku bighêjin warê evînê Li wan jîn xweş dibî wek şîr û hingev Divê her kes hebe wî dost û yarek Di   qanûna   evînê   de   bese   ev Eger bê yar be tê çi'bkî ji jînê Bimir  zûka   di   gorîne  de   rakev Bi dilkî baqijî şi'rê bixwîne Tu kêla tu li Tîrêjî ne bişkev. PINCARÊ BEHARA Şoxê de rabe ser xwe          bigherin cih û wara Çiyayê Kurdistanê              cihê me dost û yara Bela bête dilê min              xweşî û şademanî Pir xweşe geşt û seyran      li zozanê Hekara Emê ji xwe'r ava kin           xanîkî ser du maxan Li gundê Serçenarkê           li navbera du tara Bi kunc û hem seferne        bi cîcerk û bixêrîk Rêzkin li ber kulînê            qafûr û çend kewara Emê qîma xwe bînin          bi nanê garis û dew Bi meyir û bi nîskê             bi danxav û savara Bi tolik û qinêber                kumik û dobelanê Kereng û sersipîkê             bi pincarê behara Emê herin nêçîra                beytik û çikçikana Li gelî û newala                 li şikeft û mexara Emê ji xwe'r bibrêjin         goştê teyr û tilûra Li ser agrê di qurma          li ber lat û zinara Emê li ber xwe deynin       du sê nanê tenûrê Ewî goştê biraştî                li bin dara hinara Bixun bi şademanî             firavîna xwe yarê Evê gera xwe yî xweş        jibîr nakin tu cara Tîrêj temen te tev çû         bi va xem û xeyala Ranabe dil bi lava              ji va xew û temara DIGERIYAM EZ LI DERMANA Mi çar goşê dine tev da        giham ber perê ezmana Ji bo eşq û evîna dil            digeryam ez li dermana Dipirsî min ji şalûran            ji baz û bilbil û çûkan Ji dehl û çîmen û devyan     ji bax û mêrg û  bistana Dipirsî min ji beybûnan       ji tuxmê çîçek û sorgul Ji xunça nêrgiz û lalan          ji sosin û ji reyhanan Dipirsî min ji rûbarê             ji kanî û çem û ava Ji xabûr û ferat û şet             ji mij û da û dûmana Mi pirsî j' gumgumê tava     ji wan ewrên di reş tarî Ji wan birq û birûsk û ba      ji berfa û ji barana Dipirsî min ji wan derya       ji pêl û bager û mewca Ji  wan hûtê binê behra         ji elmas û ji mircana Dipirsî min ji kortala            ji bîrê bê binî bê av Ji wan teht û şikeftên reş      ji ar û pêt û birkana Dipirsî min ji pehnava          ji sirt û çol û berpala Ji wan gelya û zinara            ji koh û deşt û zozana Dipirsî min ji şênaya            behar û germa havîna Ji wexma payîza tev jan       ji serma wan zivistana Dipirsî mi'j teb û hovan       ji keftar û gur û hirçan Ji ferzîn û rex û fîla              piling û şêrê sîpana Dipirsî min ji Farqînê           ji şehrê Ameda rengîn Ji şop û kavilên Dara            cihê  Mîdya û Mîtana Dipisî min ji cotkara            ji gavan û şivanên pez Ji qîzê'l qurmik û qirşa         ji rêwî û ji karwana Mi pirsî j'xortê geryayî       ji wan kalên zemana tev Ji bê mal û belengaza          ji wan jar û perîşana Dipirsî min ji yê'd bîrwer    ji wêjan û nivîsaran Ji xwenda û ji mamosta       ji hoşîmend û hozana Cîhan pêkve mi teva da lê   kesî bersiv nedabû min Ji bêçarî û bêhêvî                 berî min daye ezmana Pêlek bayê qerecdaxê          ji nîşkave li min rabû Bi bala hilfirandim ez      ketim nav çerx û dewrana Ji birca Behremê hatim        dipirsî mi'j gelawêjê Dipirsî min ji perwînê          ji roj û hîv û mîzana Ji ba termê Merîxê çûm       mi şopa kadiza tev da Ji istêra sipehrî çûm             berî min daye keywana Ji wan her neh sitêrên leq    di çerxa asîmanî da Mi pirsî bû belê negham      tu armanc û tu ramana Polî poşman û bê hêvî          ji bala ez vegerya bûm Piçek derman nekir peyda     li erda û li ezmana Ewê çaxê mi xweş zanî      ji bil giştê nehin derman Bese Tîrêj rehet rûne            bikêşî sebr û samana BÊ KAR Û BARO DILO Keçkê gundê me çarin           tew lo dilo lo dilo Bi berbisk û guharin              jar û binbaro dilo Keçkê gundê me şeşin           tew lo dilo lo dilo Gewr û boz û çavreşin           bê  kar û baro dilo Keçkê gundê me sîne             tew lo dilo lo dilo Bi toq û gerdenîne                  dîl û xembaro dilo Keçkê me rêçenasin                tew lo dilo lo dilo Bi îşlek û kirasin                     wey dîn û haro dilo Keçkê me xwendevanin          tew lo dilo lo dilo Çeleng û mehrevanin              bê cih û waro dilo Keçkê gundê me rindin           tew lo dilo lo dilo Nazdar û serbilindin                bê pişk û paro dilo Keçkê me 'b xeml û xêzin       tew lo dilo lo dilo Xob û bejn dirêjin                   ey şermîsaro  dilo Keçkê me şox û şengin           tew lo dilo lo dilo Bi nav û pir bi dengin             Tîrêj bê çaro dilo Kemer   zîva Ji min bê made şahzadê       dikim nakim mi naxêva dilê min xweş nekir carek bi çend pirs û bi çend peyva Ku temtêl û ayîna   wê          li ber çavê mi sawêrin Digel min ew dixwî ,vedxwî      firavîn û ewan şîva Zirav îro   dirêim  ez             çiqa dinya bi min tale Di tatûla enî rojê             li min nînin xewê şêva Eger carek mijûl bin pev        ewe lav û ûmêda min Ewê têhna mi bişkînî            şeraba wan dev û lêva Ezê têr bim bi dîdarê            bi wê bejnê bi wê balê Bi wan çavên di reş dêmên  di sor birwên wekî hîva Li wê deşta evînê xewş         bixemlî wê behara dil Bikin em geşt û seyranê       di nav baxê gul û sêva Ji biskan mûyekî nadim       bi milk û malê dinyayê Bi Şêrîn û Xec û Zînan         bi sed qîz û kemerzîva Bela wêga mirin heq bî          nebî hesret di gorê de Ji Tîrêjî mekin lewma          mi kes navê ji wê pêva LEBTA DIL Jana evînê wa ji dil             avête  nav penc û reha îro di wa kuncên di reş       bûm xesteyê sal û meha textor li ser min pir civîn  derman mixabin lê nehat sed derzî û toz û hebik           ji toxmê erzan û beha şaş mane ew textor hemî         tev keten tatûla giran pêkve hemî çûn dil bi kul   poşman û tev gerden zuha hemyan ji ser min dane rê      bê hêvî û çar û  ûmîd çare di vê êşê nedîn          beyhûde wan yek ji deha textorekî zana û jîr          ew hate ser min bê guman ez wergerandim rast û çeb   lepta dilêm da ber guha nêrî li min û ser hejand        go kawiko derman eve sêvên xelat û mişmişên        bajarê Çermûk û Ruha kûpek ji wê ava Zinar        mistek ji berfa Serheda çend lib ji bîhokên Melat   hirmên ji darên ber giha derhûdê saxbûna te me      tê xweş be dîsa wek berê jana dila êşa te ye           parêzke xwe j'van guneha Tîrêj bizan derman eve      guh mede peyv û gotina vana tu çend rojan bixwî         nîro êvarê sibeha BEXTÊ ME LI XWARE Gewra minê behare, çol xweşe wek buhuştê Xeml û xêza xwe girêde da biçin kêf û geştê Qadê kiraskî heft reng waye l' bejna xwe danî Ji zozan û sîpanan wa mirxo têne deştê Bi zaravê xwe bilbil , hawayê dil dibêjî Bêhna gul û beybûna wa li nêv baxan xweş tê Bayê siba  dermane xweş dikî derd û êşan Avê çema xumxume wa bi leylan û meş tê Çiya û deşt û zozan tev dikin rohnî gulşen Rojê vaye l' me da- der lê gewrê j' hêla reş tê Zendan li hev bipêçin lê berî mirnê carek Şens û bextê me l'xware , ger sed bî yê me şeş tê Eybê me tim belû ne yên dildaran veşirtî Daxwaza me pir dûre lê yê wana l'teniştê Diravê xelkê zêrin lê gewrê yê me paxir Wekî Tîrêj dibêjî tu hilîn têx ber piştê ÇALA SERMEDÎ Geryam di nav baxên gulan Min yek gula sor tê nedî Jaro   belengazo  dilo J'bextê te reştir min nedî Westim ji hindamê ketim Gêr bûm li ser xakî zemîn Dîl û perîşan û reben Rengê ciwanê Amedî Teyr û tilûrên dev çema Murxên di nav bax û rezan Hatin li dor min bûn xelek Îro li min bûne xwedî Wan bilbilan û totiyan Hatin di gel min nalîyan Hay min nema bê hiş ketim Wek Mem di çala sermedî Ew hêvî û çar û ûmîd Bûne li min xewn û xeyal Baweriya min qet nema Ji dîna gul yek ji sedî Soz bî li min êdî ji bin Ez naçme baxê wa gulan Qet nabime kolê dila Bê şermîsar û bê fedî Tiştê me kir çû ber telef Destê min û erd ma'b tenê J'Tîrêj mekin gazindeyan Ji ber ku mi'd xewna xwe dî FERAT Û DICLE Hela carek bi şîn kev      tu ey baxê dilê min Bibişkivin ji xaran          binefş û sorgulê min Ku li deşta dil û can         bibî benga beharê Ta ku têde bixwînî         şalûr û bilbilê min Ku li derya evînê           bibî mûran û bager Pêl xwe bidin ser pêlan Ferat û Dicleyê min Li kenar û delavan        di nêv baxên gulîzar Bikin seyran û geştî       nejad û ew gelê min Sê par ji vê jîna min      çûn bi xem û xeyala hêz û hemet neman qet  di pêgav û milê min berî mirna malxerab      mi'l darbestê dirêjkî xweşî bête dil û can       bi derkevin kulê min çend helbest û dîrokan   ji bo millet bihêlin heta ku pê mijûl bin      civet û komelê min ew hêvî û ûmîda           Tîrêje her şev û roj çêtir ji zêr û gewher      ew xêzên rûpelê min AVIM ÇIKA Min dî di baxê sorgulan Bilbil didî ber çendika Vêra dikî qîr û hewar Zozo dibarî rondika Min gote bo çî bilbilo Wek min bi fîxan û girî Yara te wa hember teye Lê ma gelo yara mi ka Baxê te wa tev bişkivî Pêkve gulên sor û zerin Têde bikî geşt û firê Gula di himbêza xweka Vaye li te bûye behar Îro dem û dewra teye Xwezyam bi te ey bilbilo Derdê dilê xwe xweş bika Carek li halêm nanerî Ey bilbilê şadî eman Wa sorgulêm tev çilmisîn Wa kaniya avim çika Kar û xebata min hemi Îro li min beyhûde çûn Hilî mi çand virnî ketî Pa ez çikim piştim şika Tîrêj gelek heyf û xebîn Keda te ma j'xelkê re lo Avêt mi rast lê çep ketî J'mezrîbê çûm ber şirika KELEHA BERTEWÎL Zîz bû li min şeva reş             kanî soza te yarê Ew civanê te da min               li bin dara hinarê Rûniştin em digel hev           gilî gazin me pev kir Xox û hirmê dixwarin            li ber siya êvarê Ta ku tu bête nêk min           tena kirasê mexmel Mudêla kin li çogê                 bê çarik û xomarê Destên xwe em bidin hev       herin ji van welatan Herin çiyayê Torê                  topraxa wê zinarê Bikin seyran û geştê               li bajar û li gundan Şehrê Bedlîs û Wanê                gundê Kefer hewarê Li gelî û zinaran                     li nêv  bustan û baxan Tirî bixun ji mêwan               sêvan ji gulyê darê Bela tim bê guhê me              dengê bibil û çûka Li nêv baxê gulîzar                li deştê û zinarê Herin bi serfirazî                    cihê bav û bapîra Paytextê  Mîtanî --                    şehr û bajarê Darê Ji xwe'r carek bibînin             wan şop û kavil  û wara Wê keleha Bertewîl               şikeft û wê mixarê Dara bi nav û bi deng            qehreman û cihangîr Qeralê heft welatan                li jorê hem li xwarê Newroz û cejna teye              ey Tîrêjê dil bi kul Wê sorgula dilê te                  bibişkivî  ji xwarê AZANA MELÊ Rojek ji rojên Tîrmehê Da min civanek çavkilî Çavê mi bûn steyrik li rê Kengî li min wê roj hilê Hindî li bendî mame ez Hilyan li min ew cerg  û bez Paşê mi dî yar hat bi lez Min go çima wer maye lê Bersev neda min eşkere Hat min bi remz û awira Tirsa'm ji ber bav û bira Tirsa'm ji peyv û belbelê Zû derketin b'lez û beza Em çûne nêv dehl û reza Em hatine hevdû b'geza Li ber dîwarê kokelê Sura bayê gelya l'me tê Em ketin warê fersetê Mirin di bîra kê j'me tê Bilbil di pêsîra gulê Em çûne ser tehtek repin Çavîke av der tê ji bin Ji hêla himbêzê mezin Min dest dirêj kir baxilê Ew paxila bişkoj li ber Du sêv mi jê anîne der Mi'b wan dilîstî zo û fer Geh min didan ber bêvilê Mêtin rewa mi'd wan nehişt pêta dil û can pê mi kuşt Dunya li min bûye buhişt Wê d'gote çi mi'd go belê Hirmê tirî xox û hinar Me j'wan rez û dehla dixwar Ta roj Li me çû ber bi xwar Heta bi azana melê Em herdû têr bûne ji hev Dîsa vegeryan mal bi rev Dosta evîndaraye şev Ku pêşiyan gotne welê Çerxa felek ey dûm kinê Derd û kul û qehra dine Sê par te dan Tîrêj tenê Hawar ji vê zilma te lê PALEYA PÛŞE Ma gelo nayê te bîrê , ku te dildarek hebû Her wekî reswa û kola, tim li dergahê te bû Her dema ku te nedîba roj dibû lê wek tenî Xan û eywan tim li wî zindan û hebs û çale bû Xortekî naz û çeleng bû, ew di nav nifşê xwe de Lê ku ket tora te şoxê , kalekî sed sale bû Pişte xûz û rih sipî bû herdû ling lê bûne sê Ten b'lerz û dest bi kopal jar û bê pergale bû Berya dil bigrî xwedanê cotê sê ga bû timî Ew bi qînax û bi das, her dem bi xwe ser pale bû Dexl û dan û zad ji ber îro hemî xelkê çinîn Paleya pûşe ku wî da pey te pûç û vale bû Te di nîvê rê de hişt carek te lê ho veneda Jîn li wî bûye kerafî wek zirav û tale bû Yê bidî pey te timî poşmane her ev tê serî Ji tiyêd eşqê re leylane ne av û ale bû Ey Tîrêjê dil bi kul wey rêwiyê rahê xelat Te çi qotîne bi dû de her dema bê çare bû Ew ji ola xwe venabî  sûnd bi Tawûsê Melek Di evîna te de wek Êzîdiya Şingale bû NARÎN Ey narîn narîn narîn Zeriyê rû girover Tilyê zerî zeytûnî Gustil zêrê qaş mermer Zend û bendên badayî Gerden bi mor û mircan Sîn wek berfa zinara Sîka dara girtî ser Memik wek du hinaran Di paxilê hildane Meyxoşe ez dimêjim Her digvêşim av tê der Enya gewra mi came Xwe têda ez dibînim Zelal û pir bi şewqe Wek neynika Eskender Herdû çavê teyî reş Tijî kilê sibhanî Pozê teyî çilagî Ser daye hewdê kewser Çiqa pesnê te bêjim Tu'b kêsim û fesale Rewşen dikî bejna te Xemla kesk û sor û zer Tu' b wê bejn û temtêlê Dakev reqs û govendê Li hawê saz û nayê Tu'l meydanê her û wer Xort û lawan serxweş ke Bê kas û cam û bade Şêx û mele stû radin Li ber lingê te dîlber Da em xwezya xwe bînin Bi vê newroz û cejnê Bankin miryê di gora rabin roja me da der bi yezdanê dilovan her se'etek vê rojê nadim bi taca Kesra nadim bi textê Qeyser bawer be xweş tu Tîrêj van xêzên rûpelên te xortên meyî dilovan bixwînin wê ji ezber GOZELÊ Keçikê roja te xweş Goriya çavên di reş Bi tenha wer tu bi meş Gozelê Bedewê dunya deme Salek el benda teme Aşiqê bejna teme Gozelê Porê tey reş temezî Gulî û bisk û kezî Dil ji xortan didizî Gozelê Çi mi go tu'l mi megir Fermo carek were vir Serê govendê bigir Gozelê Çi dîlana çê bibî Ne xweşe tu tê nebî Li dunê tim tû hebî Gozelê Reqs û govend û sema Kêf û xweşya me hema Ji te pêve kes nema Gozelê Birevîn derd û kula Evîn û eşqa dila Li Tîrêj bûne bela Gozelê BIRC Û EYWAN Yar eger bête semayê bi tena Ji meşa werdek û zaxan çi divê? Ger tu ramûse ewan dêmên di sor Ji gul û çîçekên baxan çi divê? Ger bimêje herdû lêvên qurmizî Ji kulîlkên serê şaxan çi divê? Ger tu û yar herdû hev çengel bikin Ji gulîsorê di taxan çi divê? Birc û eywan ku cih û ware te bin Te ji mircaq û ji maxan çi divê? Ger bi torê neçî rava masiyan Ji delav û ji qeraxan çi divê? Ger ne derwêş bî li duryan û riya Te ji keşkûl û ji caxan çi divê? Ger nebe bênder di nîva bênderan Te ji wan sap û diraxan çi divê? Ger di dil rehm û dilovanî nebin Te ji wan term û kelaxan çi divê? Kuştiyên te ger li meydanê nebin Te ji wan miry û nesaxan çi divê? Ger nebe alîkarê şoreşgera Te ji mîr û beg û axan çi divê? Rengê Tîrêj neb êşa millet re bî Te ji derd û kul û daxan çi divê? EVÎNÎ SOSRETE hate hundir ew ji nişka ve,li min çog lerizîn Ji piyan ketme bi carek dest û pê tev tevizîn Rist û berbisk û guhar û gerdenî xemla giran Lê dixun tu d bê ji malbat û nejadê Hurmizên Wek Memê hundir û der bûne li min baxê di mîr Cejn û newroza mine ku bê civan hatiye zîn Em ketin warê evînê bê hiş û sewda di mam Wek Beko gundî û cîran li min û yar qelizîn Bes li dunyayê ji mer 'işq û evînî sosrete Pêjn û sawêrek ji kû bê em ji tirsa d qevizîn Bi gilî û gazinan  derdê xwe mej hev re digot Dil li me bûye birîn hestî bi xwe tev derizîn Ew birîn û dax  û derz û derd û kovanên di dil Bûne wek çavî û cokan, tev bi xûnê çirizîn Paxil û pêsîr vekir yar  paşê destûra me da Dest û tilyên me li ser gerden û sîngê leyizîn Hate fermana gelê Ermen ji Dergahê bilind Ê ku ew berbat kirin Tirk bûn ne Kurd û Çerkezîn Herdû destan du êrîş berdane himbêzê mezin Min ji baxê dîlberê îro du sêvê sor gezîn Dêm û çav û rû bi carek ketne ber maç û gezan Ku li ber lingan kum û kolos û kofî pengizîn Ewrekî reş girte ser xakî cîhan ro berze bû Bisk û cênîk ku li ser rûkê sipî da berizîn Min li ser sing û berê taze bi şeşrengê dilîst Hil û mircan bûn berik pêkve ji ta tev beyizîn Daketin cengê rex û ferzîn û fîl û kerkedan Keleha şah çû ji dest leşker ji meydanê bezîn Bi meya denê evînê herdû em serxweş dibûn Şerbeta işqê vexwarî min ji lêvê qurmizîn Min di vê jîna xwede xweştir ji vê rojê nedî Şabaş ev dana xwedê ye têde em vedgevizîn Min ji bo nîşan ber û paxil hemî yoxilme kir Kil û kildan şeh û neynik min ji bêrîkê dizîn. Ey Tîrêjê dil bi kul bes rabe dîwar bi guhin Mîr eger bêb ser me de em dê di çalêd birizîn KEWA GOZEL S:ji ber pacê xwe bid alî         geroka gund û cîrana bi min xwîna te pir talî          te naxim şi'r û dîwana K:ezim terha serê lemma       kulîlka ber devê çema dilopa hingiv û xurma           li ser lêvên di hozana S:gever gijê enî pirçê             çepil xwarê lepê hirçê ji rengê pîreboka çê              Li dû rêwî û kerwana K:sipî bozim  gulî sorim       bi bisk û xemrî û porim xezala Cûdî û Torim               sitêrim ez li ezmana S:genîkê dev bi qerqêtê         timî bêhna ne xweş jê tê hekîmê Wan û Xarpêtê          rehet nakin bi dermana K:ezim navka qinê gwîza     ezim rûnê devê hîza ezim rinda keç û qîza           gula nêv bax û bistana S:çi tiştê tey bedew çavin      timî sist û xil û xavin bi şotik û şil û av in              ne wek rengê tu îsana K:E çav şînim diran zêrim   ne seyda xortê bê kêrim kevoka lat û zinêrim             kewa gozel  li zozana S:diran belê devê bêrê            tu bê xemlê tu bê xêrê kezî b'rişkê bi qilêrê              ne xurdê birc û eywana K:tucar cavê xwe kil nadim    tu xemla ez girê nadim bi ser bejna xwe bernadim     jibo çavê şoreşvana S:bi hesretya dilê Kurda           tu tev ramek xem û derda emin bêkes li rû erda              ji xêrxwaz û dilovana K:bi Leyla û bi wê xûnê        bi Dêrsim û bi Sasûnê xwe naşom ez bi sabûnê      ji bo girtyên di zindana S:hela wer ez bi heyranim      li ser çavê mi bê xanim ji van peyvê xwe poşmanim delal û pertewa cana K:bese tu dev ji min berde       dilê min tev kul û derde ku dilxwazê gelê Kurde           bi tore xîj bikî qana S:ezê tenbûrekê l'saz xim        sere tilya li perda xim vêra bêjim heya saxim           li ser hale perîşana K:bi dêrana Helebça me         qijoka xakî Zêwa me rebenka Kurdê cola me           li ber serma zivistana S:du laşin em bi yek canî        nema têm te bi erzanî Tîrêj darê xwe va danî              di vê rê de yekin ana PERÇÊ SEDEF Delala ber dila Nermîn           gulî sorê sipî zendê Enî rojê birû hîvê                 te çav şînê şeker xwendê Dev û lêvên te yî nazik         ji rengê xunçeya sorgul Ez im ew bibilê şadî             te can û dil ji mi stendê Keç û xort têne meydanê      buhar û cejn û newroze Çiqa îro dinêrim ez              xuya nakî li govendê Ji ber ku şahî û govend        tu carî bê te xweş nabin Were dîsa tu wê xemlê         bidî ber misk û mawerdê Bi wê bejna zirav carek        bi pêlava bi kabik yar Bi wê kofya hevirmêşî         bi bînok û gulabendê Tu dakev reqs û dîlanê         bi te meydan bibî rewşen Wekî şewqa gelawêjê          bi şev ruhnî bidî erdê Di dil min de nebî hesret      ji ava zendeganî ez Bimûçînim ji kanya dev      ji nav lêvên te comerdê Ku bendê qanûna Mizdik     li ser dêman bixwînim ez Nigar û neqşeyên Manî      xuyakin ew ji pişt perdê Ji ser sîng û berê taze          ewê çarê tu bid alî Li ser da ku bilîzim ez         bi dam û kişik û nerdê Memik wek cewherê taze    ji nav perçê sedef derxim Diyarî bid me pêşmergan     li Hekarê û Derbendê Çiqa pesnê te bêjim ez        bi dev xamê timî kême Li textê Kurd û Kurdistan    şehînşah û xudawendê Hinav û gurçikên Tîrêj        li ser pêta evînê tev Bi kevr û hesteyê pola         wekî pîşo ji hev jendê Perçê qeşê Şevke bê perde û poşî hate nik min rûgeşê Şev bixêrek daye min xistim ji hiş wê çav reşê Şev civîna dilgira ye min ji kêfa jêre got Ma gelo vêga ji meyxanê tu tê ey serxweşê Da mi bersiv gote na hinga mi xweş bawer dikir Rahiba dêr û kenîsan tê ji dîwana keşê Herdû ebrû li mi hildan wek du heyva l' min hilhat Yek ji hêla Mekehê ya dî ji hêla Laleşê Leşkerê Hurmiz du êrîş dane ser xakî cîhan Leşkerê zor Ahrîman revyan di tarîka reşê Rohnî û tavê seraser daye çar goşê zemîn Ez li ser çogan diçûm maç û tewafê neb meşê Bend û hêsîr kirme wa sîng û bera zendên sipî Ku li ber çav im diyarin her wekî perçê qeşê Neyneka Eskenderê Romî ziyayê ser derî Daye xwarê keleha Dara şikand wê şoreşê Rengê Roksana li ber min maye bê nirx û giraw Xeml û xêza rengereng lê bûn bela biskên di şê Ew şeva şadî û xweş Tîrêj tu car nakî ji bîr Can bi dest û yar li hember dengê nay û cembeşê. Helbestên perwerî û xweş – xwan Bazê çeleng dewr û dem tev ya teye rabe ji xew kurdê leheng dakeve meydanê îro her wekî şêr û pileng ha j' xwe ke îro birader dem ji te derbas nebî xweşî û rewşa cîhan wê l' te bibî tarî û teng çerxê bîsta ye ji dest xwe bermede vê firsetê tu li çar hawêr binêre kes nema bê şer û ceng gelê Efrîqya hemî bûne xwedî al û keya bûne azad ew ji destê Hebeş û zulma fereng şoreşa Kastro li Kûba serbilind û qehreman şoreşa li Nîkaragwa ya bi nav û pir bi deng serfiraz bû ew ji destê Emêrka zor bi zor kêr nekir bombên etom saroxên hok û pîreşeng xweş tu behwer be tifinga ku di nav milê te de hemberî hêza neyare ew firok û top û teng bide ser şopa gelê pêşketî ew rêça dirust zû tê bighê doz û armanca xwe ey bazê çeleng tu bi bîr û behwerî dest bavê zincîra demê toq ji gerden wê vedî ew qeyda zingarî ji ling kurdê xayin ey bira paqij bike tu j' wan welat davêjî paxla te dijmin wekî sersot û pereng xan û hundir bike kavil tu bi ser wa'd hilweşîn koka wan rake ji qurm mîna kelendor û kereng koneye dijmin tucarî pê nexapî ey bira geh bi olê geh bi zor tême bi sed hawa û reng koremare ew bi sed derb û lêdanê namirî ta ku ser neşkê mejî jê der nebî b'derba kuling tu li hember weke şêr, rawest li hevrazê çiya ala rengîn deyne ser mil bi def û awaz û çeng bide ser piştê bi êrîş ey bira yefşê medê dil bi tirse ew li meydanê xwe nagrî pêzeveng tu welat ava bikî bi birc û qunaxên bilind da bi şahî têde rûnin ew şepal û naz û şeng bilbil û şalûr di baxan de bixwînin dem bi dem da ji bala bê me dengê qêrîna qaz û quling geşt û seyranê bikin ku em li mêrg û çîmenan em ji bîr kin setemê bên der ji dil tîr û xedeng tu li Tîrêj xweş bikî derd û xemê jana welat bûye wek kalê zemana wa mejî girtiye zeng. Xwe nespêrin neyara Ev tevger û xebat û siyaset û guhertin Di dunyayê de îro divê em jê nemînin Ew qada çol û beyar bûye şûva du gîsin Bela em tev li kar bin tovê xwe têd biçînin Divê paqij be ew tov ji zîwan û xurêlê Da em berê cotê xwe bikarin jê hilînin Gelê bindest sersar teva serê xwe hilda Serxwebûnê dixwazim wekî me dilbirînin Eger em dest nebin xwe para me ye paşketin Gelek dijware dijmin tu rûpela naxwînin Bese em ha j xwe kin bes, xwe nespêrin neyara Dek û dolaba her dem li serê med gerînin Geh bi fen û bi xapan geh bi rîp û dewrana Pişk û para me her gav ji destê med revînin Binçengin lê ji hev re hemî piling û şêrin Bi vî awayî dijmin ji hev me radqetînin Tuxmê kewin ji hev re ribatê ser şikêra Cengê ji hev dixwazin tim li hevdû bi kînin Kurd em sî û pênc melyon dijîn li rojhilatê Ji çar alî ve her yek serîkî j'xwe dikşînin Birîn kûre lê derman yekîtiya me kurda Birîn tucar nayê hev ku em derman neyînin Binê dîwarê Berlîn Alman pê bû du preçe Wa îro ew bi xurtî ji bin ve dadixînin Ezerbêcan ji mêj ve ew jî bibû du perçe Ewa rabûne ser xwe wî sînorî hiltînin Sozmana Saykis Bîko li Kurdistan çend sînor Danîn divê em rakin xwe j' bin destan derînin Ev dem û dewra zêrîn bi ser me re derbas be Di nav toz û dûmanê dîsa emê bimînin Kerwanê dem bi rê ket eger ne pêre bin em Belengaz û perîşan li şûnwara bimînin Eger bi dilpaqijî destê xwe em bidin hev Di meydanê de hêzê dijmin emê bişkînin Pismamê qehremanên Aşûkan û abtîkan Xan Dimdimê çengzêrîn paşayê Fareqînin Can fidayê Sasûnê şêrê Zozan û Serhed Ma ne şerm û fihête îro di vî zemanî Bê al û text û serek ku em qîma xwe tînin Ey Tîrêjo êdî bes kezeb li xwe te reş kir Yan dewletek serbixwe yan qir bibin nemînin . Lav lav bê fêdeye Çavan ji tamarê veke      kurd beske vê derd û xemê Îro li şûnwara tu bes            maye ji karwanê demê Karwan bi dûrket rabe lo       berya li te şevreş bibî Hê tu li Tehtoşkê gurik      karwan gihaye Dêrcemê Ger ku li te şevreş bibî       tucar tu naghê meqsedê Tê dê bibî şîva gura           tu dê herî b'derdê Memê Xwestya te bi xemla giran    dotmam keça apê te ye L'hespê siware lê neyar          girtî bi hefsar û gemê Rabe wekî şêr û piling           azad bike bûka çeleng Wek Mîdî û Mîtaniyan      bawer bike tu j' wê lemê Ger zorî û xortî nebî          lav lav bi xwe bê fêdeye Nexta cîhanê himete               xwîne diwêta qelemê Bela tucar em şaş neçin      tim şûr dewra xwe dilîze ew Tim serbilindin xurtemêr       yê qels dikêşî elemê Bejna xwe ger xortên ciwan           nedin ber rext û fîşekan Ger yektî û xurtî nebî              bi felsefê çibkin emê Ta ku em dev bavêjne hev       tim paşketin para me ye Pêk nayê daxwaza me qet        bi qûteqût û hêlemê Tim gotina Tîrêj ewe        êdî bese em ha j' xwe kin Îro divê kar û xebat             bêtir ji her çax û demê . Şem'ê kafûr Miletê jînê bixwazî bê ked û kar û xebat Her wekî avê ji rewrewkê dixwazî ey bira Şem'ê kafûr tê nebî zeyt ruhniyê nadî kesî Kûp ku bê gaz û fitîl bî vala şewq nadî çira Miletê ku hêz nedî xwe ew bi bala nekevî Wê bimînî kêm û bindest ey di kunc û hundira Miletê Rûsa eger xwîna xwe nerjanda tucar Ne dibû serbest û aza ji rijêma Qeysera Rengê Kûba yê welatê xwe bi xwe ava nekî Wê timî kola bimînî bê şeh û al û sera Ku bi sed ah û xwezî dest naçe ser baqê kezî Ger ne wek şêrê çiya bî wê bibî şîva gura Rastî û dilpaqijî milet pê dighê meqsedê Miletê kurd rabe bik kar û xebatê ji xwe ra Xweş bizane ku Xumeynî û Sedam û Êverîn Kurdistanê nadine te ew kaniya zêrê zera Ey gelê kurda xwîn birêjîn ev dem û dewra te ye Dest hilanîn fereca xêrê ye bes a mi j'te ra Hîn bibî 'ibret bigir êdî ji van xêzên me got Çiku dilxwazê te ye ,Tîrêj bi rastî eşkera . Çirkîna dirana Ey kurd rabe ser xwe tu ji nav cih û nivînan Ev çax û dema kare , bese xew li te şerme Ro hatiye nîvro hê tu razaye xewaro Tu bi jana ziravî yan di bin çermê te  werme Hayê te ji bayê felekê nîne hejaro Çirkîna dirana tu bi taya sar û germe Bavêje ji ser xwe tu eva cil û nivînan Çavên xwe veke meyzeke dijmin girte ser me Bajar û welat îro ewan tev kirne wêran Darên dehl û bistanê me rakirne ji qurme Xan û dexl û danê me hemî sotin bi agir Palas û qir û qaf tev hilanîne ji ber me Ev qada me ye lê çikin em bê cih  û warin Berf û baran li me tê tim sar û serme Bese rabe xwe rapêçe di rextan de bi merdî Wek Tîrêj dibêje ma ne bes ev lav û nerme . Ala çermîn Dixum sûndê bi Êlim          heya hebî me Laleş Naçim mizgeft û dêran       berî nadim berê reş Buhişta ku bi werd û           bi sîwaka mi navê Sed mereba bi dojê              li nav wî agirê geş Di nav caman de deynin     li ber xwe latê Azer Di gel Homan û Nemrûd     li ser masê li bergeş Cama welat li hev din         di nîva agirê gûr Xwe winda kin ji derdan    bibin elest û serxweş Qurtek ji camê nadim         bi ava zendeganî Digel sazbend û sazan          dengê bilûr û cembeş Natirsînî min agir                ku têde serfiraz bim Buhişta ku bi qelsî                ew dojehe ew ateş Tucarî ez xwe naxim             rêza wan rih gemara Bela ez bême sotin                digel Beram û guhreş Rûnim bi serfirazî                li nêk box û berana Kawa di nav me hilde          ala çermîn bi derfeş Jîna bi serfirazî                     xweştir ji baxê ridwan Wekî Tîrêj dibêje                  hezar û neh sed û şeş. Dayê mi berde Dayê mi berde ezê herim şer Bavê milê min tifing û şeşber Têx ber pişta min kuling û xencer Dayê mi berde ezê herim şer Rextê tifingê bavêm ser mila Ezê sînga xwe bidim ber gula Li benda minin kozik û çeper Dayê mi berde ezê herim şer Emê rizgar kin cê kal û bava Serxwebûna me nayê bi lava Dijmin ji welat divê bikin der Dayê mi berde ezê herim şer Şer xweşe dayê cenga welate Ev çax û dema kar û xebate Bidin ser pişta dijminê xwînxwer Dayê mi berde ezê herim şer Ezê va herim şerê neyara Bidin ber laşa çol û beyara Ku bernedin wan kê wan bikî der Dayê mi berde ezê herim şer Ku bême kuştin dayê bilîlîn Li ser gora min gula bibarîn Ji tuxmê gulê kesk û sor û zer Dayê mi berde ezê herim şer Dengê arbêcê xweş tê guhê min Va tev rabûne penc û rehê min Şer û qewxeye îro li her der Dayê mi berde ezê herim şer Emê dest bavên qevdê tifinga Emê biqorin wekî pilinga Dijmin ji welat îro bikin der Dayê mi berde ezê herim şer Wekî Xalid û Yado û Ferhat Canê xwe bikim bi gorî welat Di laşêm vebin kulek û pencer Dayê mi berde ezê herim şer Welat bandikî wa min dixwazî Xorto were şer bi serfirazî Şeveq ji nîva reşê tête der Dayê mi berde ezê herim şer Tîrêj bandikî ji dil dinalî Kurdno xwe medin îro tu alî Buhişta welat hatiye ber der Dayê mi berde ezê herim şer . Vegerin Welat Vegerin Welat Vegerin Welat Xortên xwendevan peyên dîmoqrat Hemû bibin yek komel û civat Vegerin Welat Vegerin Welat Welat bandikî wa we dixwazî Kêrî we nayê ger û tolazî Porên sor xelek çîmên di tazî Vegerin Welat Vegerin Welat Milet we hiştî di dest neyara Tên wan bi qamçî bi qute dara Gêrê b' wan dikin wekî dewara Vegerin Welat Vegerin Welat Kanî mêrên qenc heyf û mixabin Welat we berda bi destê dijmin Mane perîşan keç û kal û jin Vegerin Welat Vegerin Welat Rêberên welat bîrwer û xwenda Vala nehêlin bajar û gunda Li hev nekêşin qayîş û benda Vegerin Welat Vegerin Welat Çiqa bimînin hûn li devera Li bircên belek li xan û sera Welatê xelkê nabî ji wera Vegerin Welat Vegerin Welat Welat xweştire ji Çîn û Maçîn Amed xweştire ji şehrê Berlîn Ji Siwêd çêtirin Wan û Fareqîn Vegerin Welat Vegerin Welat Heger bi rastî miletperestin Ma li vegerê çima hûn sistin Ev sûc û guneh ji me tê xwestin Vegerin Welat Vegerin Welat Bavên milên xwe tifing û sê rext Li benda wene çiya û şikeft Derxin ji welat dijminê bêbext Tîrêj bandikî Vegerin Welat. Ne bê cî me Ne serbest û ne aza me          di zidanê de girtî me Dem û dewran li min tengin di dunyayê de bêcî me Di nêv xewn û xiyalan de          diçin çola bej û xalî Doşek qade mitêl ezman    belê balgeh bi xwe hîme Ji dûr leylan û rewerkan    dibînim wek çem û avin Bi ber wan ve rewanim ez     ji ber ku ez gelek tîme Di nîva wan gur û hirçan    dijîm lê dest birakin em Di wê çolê de winda me     nizanim ez bi xwe kîme Di xewna de gelek cara     ku xwe d'bînim li zozana Li jorê lat û zinaran           li hevraz geh li banî me Li min xweş tê sura bayê       siba bêhna gul û sêva Li warê bav û bapîran              wekî şahê Mîtanî me Li kurdistan xwedawendin bi kom û leşker û hêzim Bi tac û şewket û alim               li textê Aşokanî me Ge xwe'd bînim wekî Dara  li cîhan qehremanim ez Li ser textê sedef zêrîn             li Dara ez rûniştîme Qeralê heft welatan tev     li ber min bê çek û darin Ji Sen'a û Yemen heta          çemê Nîl ez gihiştîme Ji paytextê Eskender             heya 'erşê Nefertîtî Bi bara bêş û salyan tên         derê genca diyarî me Ji eqlîmê Teter heta          ku bingehê Babil û Aşor Qiral û serwerê Hindê      hemû zanin bê ez kîme Belê çibkim dem û dewran    li min geryane çep îro Esîrê destê Eyranim             firarê Tirk û Tazî me Eva rabûme ko dergeh         li zindanê bikim perçe Bi gernasî xwe aza kim          ji kok û qurmê arî me Tucar xewna m bi cih nayê   ku ez xwîna xwe nerjînim Tîrêjê miletê kurdim      ne bê warim û ne bê cîme Ji ya xwe danakevim Ez narevim  narevim          pêşmergim ez narevim Wek hîm û tehtê çiya               tucar ji cih nalivim Bi zarotî diya min                 şîr daye min bi xwînê Dunya li min bi yek bî         ji ya xwe  danakevim Tim li neyar û dijmin                rojê dikim şeva reş Tukes mi naşkînî                    tucar ji hêz nakevim Rûmete kuştin riya                 bapîr û kalê min e Sindyanê dar berû me       ez natewim naçivim Kozk û şikeft û çeper         birc û qunaxê'd minin Xincer û rext û tifing             bê wan ez ranakevim Xeml û nîşanê minin            ev şal û şapik û kum Şevgêrê deşt û çiya                  Tîrêjê roj û şevim. Durek nasifte Welatê min timî şîne        buhar û mêrg û naraze Hemî av û çem û kanî         çiya tim berf li hevraze Kilîşek pir bi nîşane             ku destê qudretê danî Di sînga rojhilatê de                pesindîde gelek naze Zozan û Serhed û Bîngol         Ararat û Ezerbîcan Çiyayê Reşt û zaxrosê           li dorê kirne perwaze Li jor û jêr li rast û çep           çîmengah û gulîzarin Ferat û Ducle û Xabûr          ji nêv dertên bi endaze Gelî û dehl devî û şewl          cihê şêr û pilinga ne Di pozê lat û zinaran              hêlîna bilbil û baze Buhayê bostekê nakin           welatê Çîn û Maçînê Beranber mêwekî nabin        rez û baxên di Şîraze Çi pesnê wê bidim îro        bi dev xamê timî kême Durek nasifte kurdistan         di dest tola û tolaze Bi çavsorî sitemkarî             dixwî xêra welatê min Bi zêr û dexl û danê min        çiqa ew jîr û canbaze Çi milet ku welatê xwe   bi dest dijmin ve ew berdî Di dunyayê de pir kême          timî jar û belengaze Li cîhan ku nebî jêre          welat û erd û ezmanek Xulam û bend û kola         perîşan li yek aze Bi darê kotek û zorê          welatê xwe ku nestînî Nemîne ew li dunyayê      bela bimre nexêrxwaze Wekî Tîrêj dibê ta kurd         tevayî ranebî ser xwe Ji bin destê neyaran ew            tucar nabî serfiraze. Şerefxan im Welatê min çi şêrîne            bi gorî û bi qurbanim Timî pê serbilindim ez      bi rûmet û xwedî şanim Ne Tirk û Firs û Tazî me     ji Mîdya û Mîtanî me Selahedînê kurdî me         li textê Misrê sultanim Şahê Misr û Filestînim        pilingê xakê Hetînim Kurê Behramê çopînim      li Bedlîsê Şeref xanim Ezim Qadyê Mehabadê          ezim şêrê serê latê Li zozanê Araratê              seyd xan û Elî Canim Peyê Mehmûd Hefîdim ez    mirîdê şêx Se'îd im ez Kemal Pîr û E'gîd im ez     di bircê de Bedirxanim Ezim keyxesrewê şevgêr  ezim Guhderz ezim ew mêr Ezim xan Dimdimê cengzêr     neyarê şahê Eyranim Ku Canpolayê durzî me      Hemê Mûskê Berazî me Ebdulrehmanê Şûzî me    neyarê Tirk û Romanim Kurê Faro ezim Sebrî       ezim Xalid begê Cibrî Ezim 'Ebduleyê Nehrî   bi xwe Simko û Ihsanim Ezim pêşmergê Berzanî      ku hîmê kurd bi cih anî Ezim Tîrêj bi şahanî      li şûnwarê Kerîm Xan im. Ey welat Ey welat im can bi gorî gazina te j' min nebî Tu dizanî bi şev û rojan ez xemxwarê teme Rêz û neqşê xameya min navê tey şêrîn û xweş Her wekî bilbil dinalim ez pesindarê teme Ger hemû kes aşiqê malê dinê çavên reşin Ez evîndarê çiya û deşt û zinarê teme Qebqeba dengê ribatim ku li ser şax û çiya Totiyê kohê Metînim bazê Hekarê tema Şîrşîra teyr û tilûra me di nêv bax û rezan Her wekî şalûr di nêv dehl û gulîzarê teme Ez sura bayê siba me xumxuma av û çema Ez dîrokê ser devê milet û komarê teme Ez delalê dengê qîza me li qirş û qurmika Dengê qotîna şivan horhora cotkarê teme Himhima şêr û piling im dengê kovî û şepal Qêrîna qaz û qulingên deşt û rûbarê teme Perdê tenbûra şivanim her yek hawakî didî Rengê bilûra Memê j' koka sipîndarê teme Xeml û xêza keç û qîza me li govend û sema Şapik û şalim li bejna canfîdakarê teme Dengê lîlandin û ew kofya serê bûka me ez Dengê sazê cejnê Newrozim di avdarê teme Her wekî rewşa gula me kesk û sor û gewr û zer Rengê ala ku li banê şah û xunkarê teme Vîngeha gelyê Elî beg xakî nav perda me ez Bax û mêrg û dehlê Şeqlawe û Berwarê teme Berfa Sîpanê xelatim şîp û ava kaniyan Madena zîvê sipî û cok û cobarê teme Penc û tîrêjim di nîva çerxê gerdûnê teda Şeb çiraxê çol û gund û şehr û bajarê teme Xêz û bendê zendevesta me li gelyê Laleşê Pîremerdê şehrê Yezdim ez li ber arê teme Rengê Homan ol perestê pût û latê Azerim Felsefa Mezdik û Manî neqş û nîgarê teme Hîmê qesra Serçixanê sûr û benda Amedim Keleha Mardîn û Dara herdû bajarê teme Lenger û stûnê pira Bafet li ser dicle me ez Kavilê Birca Belek rewşa ewî şehrê teme Torevan û şa'irim îro li nêv xaka welat Xamekêşim dem bi dem ez xweş nivîskarê teme Dil bûye îro li min war û cihê derd û xema Hemdemê jar û perîşan û sitûxwarê teme Her dema roja te bê ez piştê nadim dijmina Tu ji min bawer bike dijminê neyarê teme Ger ku Tîrêjim bi rastî bîr û bawerya m' eve Ta bi mirnê ger ne wa bim ez gunehkarê teme. Lawên Cengîz Bayê sibehê rabe bi ser car û newala Îro tu xwe bighîne ewan yar û hevala Çar hêla welatê Serhed û Zozan û Dêrsim Tevdî tu li hev xe ta bi Mehsert û Qubala Pirsê bike carek tu ji rêwî û şivana Pirsê bike ey ba tu ji gundî û ji mala Pirsê bike carek tu ji wan karkerên bê kar Pirsê bike ey ba tu ji cotkar û ji pala Pirsê bike carek tu ji qîz û keç û bûkan Pirsê bike ey ba ji hejar û bêmecala Pirsê bike carek tu ji derketyên li çola Pirsê bike tu j wan girtiyên zindan û çala Pirsê bike carek tu ji birçî û ji sêwyan Pirsê bike ey ba tu ji zarok û menala Carek tu temaşeke li bustan û li dara Carek tu binêre li rez û mêrg û dehla Yek ser bê xwedî mane ji bê cot û tevirdan Ber tev weşiyan îro ji êmîş mane vala Carek tu binêre li gulistan û li baxan Meyzek tu li sosin û gul û çîçek û lala Kanî dijminan girtin nema av tête ser wan Xuncên sorgula hişk bûne bê şebnem û ala Lawên Teter û Cengîz û Holakê Mexolî Agir dane kurdistan rivî jê çûne bala Bala xwe bidê îro li her alî himîne Dengê sûstem û top û tifinga nale nala Ey dijmin bizan kurd bi xwe qir nabî tucarî Zilm û setema ku lê dikî tu b' sedê sala Lawên wê gihane her wekî şêr û pilingan Cenga te dixwazin ne bi xewn û ne bi xeyala Tev box û beranin xwînê dirjînin bi merdî Şevgêrê çiyane nevyên Rustem û zala Mafê xwe ji çavên te ewê îro derînin Hiner û hêz bêne meydanê xweşî pûç û betala Tîrêj tim bi ûmîde ji we nifşên nûhatî Bitstînin ji dijmin doz û tola bav û kala. Sedam dîn mebe Serdarê bilind li kohê Berzan Deng daye cîhan hemî seraser Şehbazê felek li jorê ezman Xweş yare û hemneşîn û rehber Serleşker bi xwe dewrê zemane Leşker hemî xortên canfîdane Al perçek ji xemleya cîhane Tê daneye rengê koh û xencer Ney dize wekî dibêjî Bexdad Miletperwere dixwazî azad Rêzane ji bo nejdadê Ekrad Hozane bi eql û fikir û tevger Sedam tu bizane dem bi dorî Çavê xwe veke ma qey tu korî Ka Qasim û ka Feysel û Nûrî Ka ew begler û mîr û şeh û ser Berya te bûn ew wezîr û xûnkar Ferman dikirin bi agir û dar Lê bîr nebirin ku çerxê dijwar Wê wan têxe bin dolab û lenger Ew rêça li ser bûn ger li ser bî Ger wek wan tu jî ne bîrewer bî Naçare tu dê di gorê wer bî Nakin bo te fêde kom û leşker Sed balafir û hezar sewarîx Deh carî wekî wan qembel û mîx Berpaş nagerînin çerxê tarîx Ev çerxeke dijware xwe med ber Sedam dîn mebe li pêş te mêrin Hember te hemî piling û şêrin Cengvanîne kurdin tev bi kêrin Tîrêjê birûskin toxmê ejder. Mela Ey melayê mêr û gernas rêberê kurdanî tu Rêçenas û jîr û mêrxas serwerê xortanî tu Rengê heyva çardehê da der li kurdistan mela Şewqê da bajarê Amed Erzirom û Wanî tu Zengilê cenga welat îro li Berzan daye deng Pê şiyar bûn kurdên Tirk û Sûrî û Eyranî tu Dengê def û sazên şer xweş tên li ser kohên bilind Ala rengîn ref refe her dem bi dest lawanî tu Xakî Berzan rengê barûde li rûyê dijminan Teht û arbeşk û kevir tev bumbene d'meydanî tu Bayê dijmin ketye bayê kurd rabû ji pê Pê gerî çerxa felek ev xweş deme dewranî tu Lêxe ey serdar û pêşwa firsete yefşê medê Her kesê xayin ji ser ke b' xencera soranî tu Dehşikên şêst û şeşan paqij bike tu j' wan welat Ew qirêj û patexur tev gorî û qurbanî tu Xayin û dînarperest in çepelin tuxmê teres Alîkarê te û pêşmerge be her yezdanî tu Dengê Tîrêj wa li Sûrya tim dike qîr û hewar Her bijî xortên nûhatî her bijî Berzanî tu. Meyger Meyger li xurîn im vê sibê camê tijîke Tu j' denê kevin çavo bela tîr û giran bî Da îç kim li yek hilmê dilopê tê nehêlin Pê tîna xwe bişkînim bi xweşya dil û can bî Ser vala bibî îro ji nîgaş û metala Sermeste bibin ez bikevim warê xeyala Da ej bîr bikim derd û kulên van dem û sala Emrê şêst û çar salan bi serxweşiyê ciwan bî Da ha j' xwe nemînim ez hiş û sewda bi derdim Mervo meyperestim ne xwedî sîwak û werdim Çerxa felekê îro digel wê ez xeberdim Gilyê me li ber destê Enû-şeyê Rewan bî Jê pirsê bikim ma ev çi kîne te digel me Ma qey li dinê kes te nedî kêmtir ji bil me Ev barê xem û derdan te avêtine mil me Ev barê giran ranagre ger kohê sefan bî Bextê me ji alî te reşe her wekî tenyê Daxwaz û ûmîda me ne kir carek li dunyê Dijmin te birin jor lê te em hiştin li binyê Ta kengî emê pez bin ew dijmin şivan bî Bid min bersivê çerxa felek her ku biprsim Kanî şêr Elî Seyid Rida şoreşa Dêrsim Ka xuşka Besê b' rext û tifing bejna bi keysem Ez birûska dev tifingê me tu jî mij û mûran bî Ka şoreşa Şêx Mehmûd li Sordaşê xwedî çek Tirk û Ereb û Ingiltera tev lê bibûn yek Xapandin bi olê ewî goga xwe ne bir şeg Ez şûrê bi dest Şêxê xwe me tu yek ji wan bî Kanî Şêx se'îd ew serekê şoreşa Amed Vêket ji tuxûbê Ecem ta Zozan û Serhed Ka Xalid û Fûad kanî ew pesporê Mehmed Reş kir te li me cerg û kezeb her bê guman bî Pêjna şoreşa Ihsan kurê Nûrî nema tê Vêket ji Ararat ta bi Bedlîs û Xelatê Ka Tewfîq û Xorşîd bi xwe serbazên civatê Rasim bi xwe me her dem tu jî wek Riza xan bî Ka textê Mihabad dewleta Qadî Mihemed Şûrkêşên me kanîn Seyfî , Xoşnav û Siyamend Ka siwarê li hespa ku li dijmin dikirin cerd Ez tîreke ser tûj bim tu armanc û nîşan bî Ka şoreşa Berzanî li dijmin tim bi êrîş Pêşmergên hinerbaz weko Feyleq dikirin tîş Ka Îdrîs û Mehmûdê Yezîdî kanî Mamîş Firset te neda wan tim tu xûz rengê kevan bî Reş-al te li dildarên me hilda banê gerdûn Meydana evînê te li wan kir wekî hêtûn Şehnaz û evîndar tev li ber pêlê xema çûn Ma çi doza te bi wan re hebû tu b' derdê giran bî Çipkim ji Cizîrê ne li wî şehrî be zînê Tacdîn ku nebî kes li mi xweş nakî birînê Çala çilherîn xweştir ji birc û şehneşînê Ez Memê evîndarim tu jî Beko Ewan bî Ez çibkim ji sîpan bê Xecê keçka Silîvî Bê tîr û kevan çibkim ji wê xencera zîvî Nêçîrvanê kovî kuştiyê dara bi'îvî Ez gelyê siyamend tu li min ew êş û jan bî Çibkim ez ji derbendê ne lêbe surşêrînê Bê soz û qerar çibkim ji gustîl û negînê Elmasa bi jehrê bibî dermanê evînê Ferhadim tu jî pêlek ji wê lehya giran bî Ew aşiqê hev bûn ez evîndarê welatim Lê xweş tu dizanî ez ne bê kar û xebat im Torevan û ristebêjim bilbilê baxê Xelat im Ez Tîrêjê kurdim tim tu bê nav û nîşan bî . Dayê Di nêv cerg û dil û can de te parastim erê dayê Di pey neh meh û neh rojan te ez anîme dunyayê Ji çel te ez diparastim ji deng û gotin û peyvê Bi zarotî ji pêwr-ava ji ber ser û binê heyvê Te pir şûştim veşûştim ez dipêçandim bi beşkîrê Bi wî şîr û berê paqij dimêjandim ji pêsîrê Dema ku ez bigiryama ji rengê torina Mûşê B'dîrokê bav û bapîran dilorandim di dergûşê Eger ku ez nexweş bûma digerya tu li dermana Te ez herdem diparastim ji ba û berf û barana Li hembêzê li ber sîngê li kolînê gelek cara Li ser min tim bi tirs bû tu ji tûpişk û ji tîmara Li ser min her dem û cara bi ax û nalîn û tew bû Şevên ewr û reş û tarî tu bê razan û bê xew bû Ji mi r' herdem dinihrandî li ber landik û hêlanê Li ber germa di havînê li ber serma zivistanê Li ser min tim dibarandin dilop û hêstrên çavan Di datûla mi da bû tim di her çax û dem û gavan Li ber pozê te bû dayê serê min wek şimamoka Ji te r' hilma mi xweştir bû ji bîna terh û bîhoka Dema ku bûme şeş salî erê dayê dilovanê Bi xam û defter û çente te ez şandim dibistanê Bi delalî bi xwendin dam te ez dam ser riya jînê Bi karwanê demê re ez gihandim warê zanînê Dem û dewra tu pê rabû ji bîr nakim meh û sala Divê herkes bizanin ku dibistana mezin mala Nezanî û perîşanî ji îro pêve êdî bes Dema kar û xebatê ye ji bo vî miletê bêkes Ger ev jîna minî taze ned ber karê welat da bî Bela heyvanê şîrê te di min êdî ne gerya bî Tu bawer bî ji min dayê bi can û dil şoreşvanim Eger herdem ne wabim ez bi xwe hovim ne insanim Wekî Tîrêj dibêje kurd divê îro hemî wa bin Bi zanîn û bi xwendin wê xwedanê tac û ala bin . Agirê Tûr Agirê pîroz li kohê Tûrê Sîna hilveda Agirê Zeradeştê Eyranî bî ew pêta li dar Hezretî Mûsa bi pêxwasî diçû nêk agirî Dest li ser hevdû vebestin pişt kubik gerden li xwar Şand ji Mûsa re Xuda darek bi dest kalê Şue'yb Sahirê fere'wn revîn dar bû li wan ejder û mar Leşkerê Harûn û Mûsa yem li ber wan kir du şeq Agirê Brahîm kurê Azer li der xakî Ruha Bi xwe ew agir bû dîsa kêr nekir pê germ û sar Pût û latê Azer û Nemrûd û Homan yek bi yek Ser nixûn bûn levketin pêkve ji hev bûn tar û mar Paşê Ibrahîm diçû mala xwedê ava dikir Mekke bû paytext û keşwer qublegeh û şehreyar Êla Cerhem tev li dor zemzem û ke'bê hêwirîn Hinga Ismaîlê Ibrahîm li wan bû xwendekar Mîrza Ismaîlê gorî jê veket alê Qureyş Bav û bapîrê Mûhemmed serbilind û namîdar Qehremanê çerxê gerdûn dijminê latê Ereb Hemdemê jar û feqîran zor neyarê koledar Rêberê rahê dirust pêximberê dewra zeman Piştemêr şêrê 'Elî bû dest bi şûrê Zulfeqar Hemneşînê wî ebû Bekir û Osman û 'Umer Ketne ola nû bi bîr û bawerî soz û qerar Ola pêximber êrîş da pût û lat û senema Textê Herqel şahê Romê wî di bin de hate xwar Gawir û bê dîn hemî revyan ji ber ola temîz Tariyê koça xwe barkir şewqê da herçar kenar Dîn li dunyayê belav bû koletî êdî nema Haştî ket dewra cîhanê ol bi xurtî ma li dar Hêvîdare her demê Tîrêj ji Yezdanê mezin Têxe ber wê şewq û tavê jê nebî bê pişk û par . Afîtab Ey afîtab rewşa dinê Her dem ji bareş der dibî Çaxê ku tu d`çî ber bi xwar Çima tu jar û zer dibî Pir zer dibî ew gewd û qurs Xuya dikî bi lerz û tirs Nadî kesî yek peyv û pirs Çaxê ku tu têwer dibî Tişkî veşirtî tê heye Ne'l gor hiş û hayê me ye Ma qey tu ne b'destê xwe ye Tenha tu bê hiner dibî Roja meyî rohnî û geş Tu tim dikî tarî û reş Laşê me tim xav û nexweş Pê mest û lal û ker dibî Çavên me par nabin b'şewê Em ser didin dewra xewê Cihan bi tatûla ewê Bê lebt û bê tevger dibî Ey şah û serdarê zeman Semtek dirêj û pir giran Davêje ser xakî cîhan Rohnî ji ber ezber dibî Xesma ku bê sûc û sebeb Tu l' me dikî tarî û şeb Xuyaye ku tu b' qehr û kerb Ji dûryê azer dibî Çaxê diçî ava ji ber Perdake reş davêje ser Tarî dibî her cih û der Lê Ehrîmen keşwer dibî Keşwer dibî lê Ehrîmen Dijminkî dijwar û kevin Neyarê tuxmê ins û cin Dunya ji ber kerker dibî Hespa xwe yî boz wek nigar Çawa didî destê neyar Peya dibî ew lê siwar Hember te ew berber dibî Çawa didê vê firsetê Vê tac û al û şewketê Zanim nema j'destê te tê Rengê te şah û ser dibî Êdî me xweş nasî ji hev Ku felsefa Zerdeşte ev Sûnda b'xudanê roj û şev Her kes ku pê bawer dibî Ev bîr û bawerya mine Du hêz li dunyayê hene Hurmiz , Ehrîman yê dine Ta ku cîhan ezber dibî Hember hevin ew herdû hêz Tim wek hevin bê meyl û mêz Tîrêj bese qir mek tu pêz Tev ku tu pê perwer dibî . Cenga Selîbî Carekê Qedîs Liwîs           olperestê Ferensîs Bi sêsed hezar leşker     tev mêrxwas û cengewer Bi gurz û şûr û mertal         bi kuflet û koçemal Bi gemya ketin behrê        berê xwe dane Misrê Ew serdarê selîbî               hat Salihê Eyûbî Bi çavsorî girte ser       jê dixwestî ceng û şer Salih Eyûb şehê jîr   rabû ser xwe bi tevdîr Xwendekarê dil aram   qehremanê Misr û Şam Çi bi roj û çi bi şev          ewî leşker daye hev Leşker dî bêkar û bar          ne xurdê hêza neyar Tev pêxwas û belengaz       ne serhêz û ne serbaz Ji hevketî perîşan          tev Çerkes û Tirkuman Hin Erebin di bêkêr         çavê wî ji wan nebû têr Ku salihê pêşwa             şand bajarê neynewa Cem kurê xwe Toran-şa     serekê mîr û paşa Toran şa ey kurê min     çar hawêrî min dijmin Bi leşker û kom û lek    li dor Misrê bûn xelek Leşkerkî bê ser û bin       cengê ji min dixwazin Ji niha û ne dereng       divê tu bê ey leheng Digel bîst hezar siwar    xortên kurd ên fidakar Ger daxwazam neyê cî       Misr ji dest me diçî Dê Liwîsê setem kar         lê dibî şah û xûnkar Toran- şahê dilawer       dema bihîst ev xeber Rabû bîst hezar gernas          hemî Egîd û mêrxas Pêkve kurdên şeg û jîr          tev bi şûr û rim û tîr Ber hev kirin weke şêr            berê xwe dane berjêr Cengevan û serfiraz        weke teyr û mirxên baz Toran şa bûye serdar       bi rêketin ew siwar Geh li vir û geh li wir       ta ku gihane Misir Digel wî leşkerê xwe         bû mêvanê bavê xwe Misir bûye hêlekan           goga li ber du şegan Pêlên leşker di navê       wek keleka ser avê Salih divê firsetê         mixabin çû rehmetê Dema li wan bû şeveq        salih birin mala heq Serekê qehremana            ket bin axa cebana Ew şa ne bû vê dorê         bi hisret çûye gorê Toran leşker kirin rêz      kirin du pişk û du hêz Hêzek li çep yek li rast     herdû hêl wî diparast Asê kir herdû tenişt        belê orte vala hişt Zanî dijmin wê gavê      êrîşke wê di navê Di berbangê de herdû        kişyane ber hev û dû Dijmin êrîş da ortê         lê nizanî ket wertê Orte erê vala bû                lê xefk têde vedabû Bê lêdan û şer û ceng         pêde çûn ew pêzeveng Ku bi şûr û mertala         tev ketin cihê vala Toran şahê pêlewan           ji du hêlan hate wan Leşker li wan hatin hev     ku roj li wan kirin şev Meydan bû agir û pêt      dê weledê xwe avêt Ku leşkerê Toran-şa      ser davêtin ji laşa Laş li ser hev bûne hok    xwîn li erdê bûye cok Himîn ket pêlewana           navtêdana berana Xwar bûne rim ji kerba         şûr ko bûne ji derba Tîr wek qelemteraşa       cê wan nema di laşa Toran şahê hinerbaz        di şerde bû serfiraz Liwîsê bê soz û bext          leşkerê wî ji hev ket Ew leşkerê boş û pir      nema ji wan tenafir Tev kuştî û birîndar       tev hêsîr û dîl û jar Tiştê hate serê wan        nayê gotin bi ziman Pey deh rojan bi hejmar       ew Liwîsê gunehkar Digel heştê serbazî             tev pêxwaz û sertazî Bi dest tev kirne hêsîr        anîn bi qeyd û zincîr Sipî sax û bê birîn      li ber toran- şah danîn Toran-şahê dilovan             peyveke xweş gote wan Vekin qeyd û zicîra           te'dê medin hêsîra Ne bi derb û lêdanê                 gişa têxin zindanê Pêxiberê dilovan              wisa wî kirye ferman Ferman dabû Toran-şa        go bavêjin va laşa Ew term û laşên genî       kirin behra bê binî Tiştê bû kesî nedî            kuflet maye bêxwedî Di nêv behra û ava     birçî li ber delava Toran-şah got wezîran     berdin evan hêsîran Tev Liwîsê bê wicdan      dijminê tuxmê insan Bê hêvî û bê guman    polî poşman vegeryan Pîrek tev mane jinbî        zarok tev mane sêwî Misr tev rizgar dima       şer û qewxe tê nema Pir xweş dibû ew welat       j'roava ta roj hilat Belê kesin dest dirêj        ziman çepel û qirêj Pîs û dixsok û tole       reswa û bend û kole Lê rêberê wan kesa          ji Tirka û Çerkesa Lêv li Toran digestin     kuştina wî dixwestin Piştî mehkê bi şûran         êrîş dibirne Toran Ew nevyê selahedîn        boxê Misr û Felestîn Girtine ser wî bi şeb    kuştin bê sûc û sebeb Şahê bi tac û ala            textê wî maye vala Xwedyê Misr bûn Tacîk    bûne serdar Memalîk Misr ket destê kola            Eyûbî man li çola Çerxa dem ey kurên baş ,  geh li pêşe geh li paş Çira kesî ezbenî             tim vêketî namînî Xwezya Tîrêj çira geş   ser û canê we 'j mi'r xweş. Pale Ey pale pale pale palê das û qînaxa Rabe rahêj dasa xwe here gundê Êlaxa Berî serma kanûnê qutê zaroka deyne Ji te'r şerm û fehête gera nav mal û taxa Ey pale pale pale , palê deşta Barava Rahij das û qînaxa , roj hatiye delava Ger ku nekî xebatê tê tim xwas û birçî bî Ev zêr û mal û dewlet tucar nayên bi lava Ey pale pale pale palê deşta silîva Dasa te ya bi xişxişk doxa wê sade zîva Germa havînê tûje tu xwêdanê vemale Di meydana xebatê wekî boxê Birîva Ey pale pale pale lawkê mi palê deştê Dasê bavê milê xwe qînaxa têx ber piştê Hoxa te pir dirêje zadê wêna qubale Genim jî pir bi tofe l'milê palê mi xweş tê Ey pale pale pale palê berya Mêrdînê Rabe rahij dasa xwe berî êvara înê Zarok tazî û birçî bê pêlav û kirasin Zad hatiye ber dasê ji ber germa havînê Ey pale pale pale palê deşta Hekarê Qînaxa têxe avê berî danê êvarê Dasê tûjke bi heste zend û bendan vemale Nan nadî zarokê te rûniştina bin darê Ey pale pale pale palê kevanê kêrê Rabe rahij dasa xwe here deşta Hewlêrê Pir bik zêr û derava qûtê zaroka deyne Wekî Tîrêj dibêje dagir tu xurc û têrê . Mûyekî sipî Xort û ciwan bûm emrê mi sih sal Bayêm bilind bû ne xem û xeyal Kuncîlê li min çox û qimaş bûn Bi kum û kolos bi şapik û şal Xwîna ciwanyê ez hildidam jor Herdû dêmên min mîna gula sor Dema mi xweş bû bi kêf û şahî Şewqa dilê min dida Tor û Zor Mûyekî sipî kêfa min şikand Dolabê zemên li min wergerand Ciwaniya min ji  min bi dûr xist Sed ku û keder di dil min de çand Serê sibakê şiyar bûm ji xew Bi dengê bilbil bi qebqeba kew Dev û rûyê xwe mi şûşt bi avê Bi mir ev çêbû bi roj ne bi şew Min bi neynikê li xwe dinêrî Ji gerden û rû heya bê serî Mi dî di nîva porê minî reş Mûyekî sipî têde wek hirî Li ber çavê min bû wek melkemot Can û ceger û dilê min disot Ez vedciniqîm bi dîtina wî Bi kerb û bi kîn mi ev jêre got Tîrêj : Tu tenê li vir çidke ez benî Di vî cihê reş şeva wek tenî Ev cihê tarî warê diza ye Gelo tu doste weya dijminî Mû: Bawer bik ji min ez dost û yarim Ez ne dijminim ez ne neyarim Destê biratiyê emê bidin hev Ez takî mû me , ez bê zirarim Tîrêj: Ji kîja cihî ji ku deverê Çawa bêyî min , tu hat vê derê Rastî bibêje berra te nadim Heya deh roja bi sozê berê Mû: Bira rêwî me , ez dûrî destim Şev li min gerya , ez jar û mestim Jar û belengaz , pêxwas û birçî Kesî mi nîne li vir vewestim Tîrêj: Ti ne rêwî ye ne tî û birçî Xerîb dibînim , ez te li vî cî Ev tiştê te gotin , ne ket serê min Divê tu rabe , ji vê der biçî Mû: Heya tu hebî ezê mêvan bim Heya tu tîr bî ezê kevan bim Çawa tu zanî ji xwe r wisa bik Heya tu pez bî ezê şivan bim Tîrêj : Kê te şandî vir , bi qelawizî Porê minî reş , tevdî bidizî Mû bi mû yekser , bughere sipî Qet ez nazwazim , vî reng û terzî Mû: Ne dizim Tîrêj ne keleşim ez Lê şebçeraxê şevê reşim ez Çar hawêrî xwe ez dikim rohnî Agirê zerdeşt li Laleşim ez Tîtêj : Bi derzîke hûr wê bingeha te Ezê bikolim kok û reha te Devê mûçingê bavêjme jorê Ji bin hilînim asêgeha te Mû: Koka mi kûre dûr û dirêjî Penc û rehê min gihane mêjî Ne mûçinga te , ne derziya hûr Tu kêrê nakin , tu j' xwe r dibêjî Tîrêj : Eger serê te bighê ezmana Tu qet mi nakî kalê zemana Ezê te bikim piçik û parî Bidim ber devê kêr û gwîzana Mû: Roja cîhanim hatim delava Heyva çardeme , ez naçim ava Sed kêr û gwîzan mi natirsînin Ezim birûska nêv ewr û tava Tîrêj : Pêlek ji lehya xema te anî Li ser serê min îro te danî Nîşana pîryê li min xuya bû Rengê ciwanyê ji min hilanî Mû: Cilkeke zîvim li ser serê te Taca zêrînim li keşwerê te Ji min metirse ez xweş hevalim Hemî aqilim ez yawerê te Tîrêj : Çelapekek berf ji ya Serheda Li ser serê min te sîwan veda Li min tu bûye şûrê qederê Ferman li xort û ciwanya mi da Mû: Xem û derda mewx tu hê ciwanî Ez ne dijminim tu baş dizanî Ez taca serê aqilmenda me Di her wextê de di her zemanî Tîrêj : Wekî derwêşan tûr li mil û pî Dinyê li hev dim qapî bi qapî Ciwanyê êdî nema dibînim Piştî vê tirsê vî porê sipî Mû: Rustemê zalê rabî ji gorê Guhderz û Xesro xwe bidne dorê Tu xweş bawer be tu çiqê nakim Mi naşikînin bi darê zorê Tîrêj : Tu şûrê heqe ji genca yezdan Da der ji nîva nîqab û perdan Wê çipke Tîrêj darê xwe danî Tu dest li ber te nayêne hildan . Ne bi qurretya dev e Ma rûmeta şi'rê çiye  ? Ned xidmeta millet de bî Ronahiya şi'rê çiye ? Pesnê welat ku tê ne bî Çibkim ji wê şi'ra rijî ? Danagre sewda û mejî Derdê dil û can najkujî Çaxê ko cewher tê nebî Cewher divê hilbe ji nav Bihnê vedî rengê gulav Pê xweş bibin cerg û hinav Hemdem û yarê xwende bî Wek rûn û qîmaxê miya Mîna bîhok û hirmiya Moçê bidî dev birçiya Çiqa bixwî jê têr nebî Ew xwarina can û dile Derman ji bo çavê kule Saz û awazê bilbil e Gul pê ji xaran derdibî Şi'ra rijî naçirusî Wek sorgula tim çilmisî Bêhn û bexê nadî kesî Jê xwendevan dilsar dibî Ku tê nebî bêhn û bexe Bilbil tucar nayê rexe Şebnem ji xunçê navexwe Lê nikl û dev ziha dibî Zar û zimanê miletan Qumaşeke pir mal giran Erzan meke ey torevan Haj xwek tu bê rûmet nebî Haj xwek neyê bezmê bi zor Ferhenge û tarîx û tor Yên miletin her çax û dor Sivik meke têd bin vebî Tim gotina Tîrêj ev e Tor ne bi qurretya dev e Qet ezezî b' te nakeve Tore ji torê der dibî .. Ziman Gelî kurdên bîrewer    keç û xortên xwendewar Ev zimanê mey şêrîn     xuyaye tê ber bi xwar Gelek şerm û fehête            zimanê bav û kala Em îro va dibînin          ji hev dibî tar û mar Gelek peyvên biyanî        yên Firs û Tirk û Tazî Cih girtine di navê         têde bûn wek bizmar Mane û hebûna me               zar û zimanê meye Ku ew herin namînin         ji mer tu kok û bintar Her wekî Laz û Qecer        ku zimanê xwe berdan Ew ro bi ro winda bûn     tev mane bê cih û war Ji hev ketin ji wan re          nema tu erd û ezman Ji cîhanê beta bûn             di bin çengê koledar Em tevde xweş dizanin             ku dewleta Osmanlî Xwedî text û seltenet                 bi leşker û payedar Kir bin lep û zefta xwe              miletê Rom î Ereb Heya bi Hind û Maçîn        Sirp û Yûnan û Bilxar Belê evan miletan                      ji bîr nekir tucarî Dîrok û tor û ziman          filiklorê xwey kevnar Her dem li dardixistin               bi awaz û sazê xwe Dîlan û reqs û govend       sersal û cejna komar Bi ziman û tora xwe            xwe deranîn bi xurtî Ketin warê jiyanî           ji nav pencên setemkar Milet bi zimanê xwe          pêktînî hebûna xwe Di nav gelê cîhanê             navê wî tête hejmar Lê digel ziman divê       xwendin û hem zanebûn Bi kawikî nezanî           nabe xwedî tac û dar Wek Tîrêj ku dibêje         evî cawê xwey giran Sivik mekin tucarî         bi germî werne bazar Ez û Xame Xameya nazdar û çalak , sebr û şêrîna dila Destegîra xwendevana hemdema derd û kula Bendê qanûna digel dîwan û tarîx û edeb Tu li pê hev dinvîsî ji dema qal û bela Ma tu naweste wekî min digirî tub şev û roj Hêstiran herdem dibarînî li ser van rûpela Îske îske serlijêre rondika nakî betal Tu li ser jar û esîr û pakrewan û şêrgela Tu zirav her dem dirêsî lê tu bê nalîn û deng Bawerim ez ji kevin de tu bi van êş û bela Pa xwezî carek mi zanîba bi êşa tey giran Minê Nafiz banya ser te ji gorê mezela Dar û derman minê anîba ji çar goşê dinê Heb û derzî minê çêbikra ji tuxmê sorgula Şîr di çermê şêr de anîba ji ter bikra şerab Şebnema xunça bi derxista ji niklê bilbila Lê mixabin wek mi pîr bûye li te ev jan û êş Fêde nakin  dar û derman ne niviştokê mela Were em herdû bi yek bin çi ku êşa me b yeke Em bidin ber hev dijî pîs û qirêj û çepela Haştiyê îro bixwazin em di vê dewra dinê Da neyê me gumguma sarûx û dengê qumbela Wê çike Tîrêj şikeft ku teng be ço tê hilneyê Kar û barê gel girane daye ser herdû mila. Mirin çiye ? Ez mirinê dibînim ne bi xewn û xeyala Gurkî birçî û hare li ber derê her mala Têr nabe ew tucarî ji goştê ademîzad Devê wî sore herdem ji xwîna bav û kala Tebakî bê haweye dijminê jînê ye ew Bi ber gorêv dişînî pismam û ap û xala Pencên xwe ew di laşê mirova de dikî xwar Radqetînî ji hevdû destê yar û hevala Dem û wext jêre nîne didî ber xwe ketûber Pîr û kal û ciwana çi biçûk û mendala Belê heqya wê eve cuda nakî ji hevdû Belengaz û derwêşa ji paşa û qerala Ey kesê jar û reben bela dilê te xweş be Mirin êşa wê yeke tev kêferat û nala Çi li textê zêrîn be çi li xakî zemîn be Çi di nava livînan çi bi şûr û mertala Serok û mîr û zengîn dema diçîne gorê Destê wan ji zîv û zêr wekî destê te vala Berî dahijne gorê wekî te lê dipêçin Çend gaz cawê neşûştî ji bedêla qerpala Çi kesê tê dunyayê pêxwase şilfî tazî Wê têkeve bin axê tazî û bar şewala Gelek qaqil û hestî ji hin gora têne der Hemî kevn û rizyayî ji hezarên di sala Ew kalaxên rizyayî serê box û berana Zend û bendê xatûnan tilyên di çav xezala Ew hatine veşartin di nêv axa cebana Beta bûne ji dinyê di kortal û goncala Dinya siya darê ye ji mere ne tu ware Bêbext û xapînoke leylane pûç û vala Kêrî dinyê nehatin me dawî jî bi derda Wek rêwiyê windayî li wan çol û newala Ey Tîrêjo bizane ku ne efwa xweda bit Gunhê te berze nabin bi gotin û galgala . Derdê Siyamed Yekî keçek ji xwer xwest          gelek nazdar û delal Xort bi navê siyamed              keç bi navê gulîzar Di deverkê min ew dî              pirsa halê wî mi kir Ku mamoste lê nepirs          qelen sed û çel hezar Bi sê çekê bûkanî                bi xelat û ber derî Bi ber bisk û gerdenî         bazin û cotek guhar Hesabê mal û sûkê       li hev derneket ez benî Bi çil hezar wereqe         paşê ez mame deyndar Xwedyê deyna her se'et      yek dihat û yek diçû Bi erzanî min firot                xanî û pez û dewar Mi xaniyek kirê kir                  li ser du max û nîva Bê cîcerg û bixêrîk               ne serşok û ne berar Xanî kelpîç û herî                   bê kulek û pencere Wek hezaza kevoka                    zivistanî timî sar Pişta xanî kertekort                  bê seyek û av rêjin Teyrok û berf û baran           çawa tê wilo tê xwar Niqiniqa dilopa                     dengê mişk û çirçirka Reqs û dîlan li ber tê            sazê xurpo û tûmar Ma ez çi bêjim hundir         bi qurbana ji dervebi Mala cuhaye her dem              terya mişk lê nabe ar Şewtiyo mala gure                ne dan û ne birxule Bejn tît û mal meçît            rewşa malê ma kewar Bêrîk vala ye herdem                ji dînar û derava Zikek têr û deh birçî             ne xebat û ne jî kar Çendî dikir polepol            hêstir li rû bûne rêz Nema devî wî gerî             nema xwezî diçû xwar Pê şewtî dilê min               gelek gunhê mi pê hat Ketim warê xeyala              mîna 'Eloyê xemxwar Gelo ma ez çi bêjim             kulê min pir giranin Xelk gihiştin ezmana         bes em tenê man li xwar Ji vî hişê meyî pûç                tev kawik û nezanin Gavek me pêş ve navêt      bi deh gava man ji par Bi quretiyê civata                 em xwe zana dibînin Dema ku ser bi ser tê         em tev dibin gunehkar Ma ne şerm û fihête               keç û qîzên me îro Di bezma keçfiroşan               tên firotin bi bazar Bê mad û çav bi hêstir            lêv zîz û gerden ziwa Dil şikestî perîşan               bê rûmet û tengezar Keç û jinên cîhanê                tev ketne berlemana Pêş ketin ew li her der           bûn wezîr û payedar Margirêt û Endêra                 bûn serekêd wezîra Elîzabêt li London               bû paşa û xwendekar Velentîna tiroşkof                   gihiştiye ezmana Kerazona Ekîno                      li Filipîn ser komar Divê ku em nedin dû                 vî aqilê zingarî Dem di ser re derbas bû         maye qirêj û gemar Gelî kurdên bîrewer              mafên keç û jinên me Tev ji me tête xwestin             ku em bibin alîkar Ku destûrê bidin wan             bi zanîn û pêşketin Di rûpelê tarîxê              da em em nebin gunehbar Bela navê me êdî                bi qencî bête xwendin Tîrêj dost û hevale            xêrxwaze her dem û car. Diyariya D.Kamîran Kamîranê dilovan tu bi nav û nîşanî Li kurdistan tu îro keyxusrewê zemanî Şewqa roja me ya nû dida welat seraser Rohnî dikir çol û deşt heya zozanê banî Ew sitêra mey bilind şeveq dida cîhanê Çi karwan û çi rêwî wextê xwe pê dizanî Belê mîrê mi îro çiqasî em dinêrin Li ezmanê me kurda nema dikin xuyanî Gelo mij û mûranê sî girtiye ser wana Ji vî bextê meyî reş nakin rohnî li banî Diwêt eger nama be emê ji ter bişînin Li ser baskên di teyran ji xwîna erxewanî Qelem eger nema bin tilyên keçan û bûkan Bikin qurz û bişînin qelemin wek tu zanî Qelen çiqa biha be , ji ber nadin xwe alî Têde bidin mal û milk digel jîna ciwanî Stêr û roja xwe îro wek berê em dixwazin Ji kulek û pencera şewq bidin her xanî Ji hozanê mey bilind Tîrêj ûmîdeware Ko bide bersiva wî belê neb dilgiranî. Civînek min digel D-Kamîran li Libnanê di sala (1943) ev helbest min diyarî wî kir ji ber ku Sitêr û Roja nû bi destê wî ji Libnanê ji mer dihatin lê du sê meha ew herdu rojname hatin birrîn û nema derdiketin ji ber vê yekê pirsa me ev bû. Lê mîrê mey hêja dîsa ji mere şandin. Gilî karê qelsa ye Mirîdê Laleşim îro             Li ber arê Zeradeştim Sersar ateşim îro                   ku sersotim ne ariştim Ji dest pîrê muxan nûşîm        peyalek badeya taze Li hurmizgeh di hev werbûm  wekî çerxê dialişt im Nema mi b xwe dizanî qet     ketim warê xiyalan ez Li ber 'erşê xuda el cem         melik taûs dirûniştim Dema bê xirqe û bendik          didî pêsîr qeliştî me Ne pirsî qet li min carek   bi xeyd rabû tenê hiştim Ji wir ez daketim 'erda       berî min daye mizgeftê Mele û şêxan didîn ez ne    bi keşkûl û rih û xiştim Li min hovenedan yek ser  ne pirs û bersiv û gotin Wekî murxê hejar ku l ber   çem û avan diponiştim Ji wê hatim kiniştê lê          bi xwe ez bê selîb û xaç Keşa jî guh nedan min qet  bi bal dêrêve negihiştim Ne taûs rû didabû min    keşe û mele dibûn dijmin Wekî goştê li ser sêlê            ji her alî ve dibrişt im Çi fertona serê Nûhe          ji derya Hind ko lê rabû Di nîva bager û pêlan         di wê avê de ew geştim Di meydana şeg û holan        wekî gogê rewanim ez Li ber kaşwên kevot ez bê   ser û ling û zik û piştin Me rojek xweş nedî carek     heya kengî ezê wa bim Gilî tim karê qelsaye          bese derdo te ez kuştim Li cem zana xwedî şanim     bi rûmet û ne erzan im Li cem van olperestan ez    wekî beba û leymiştim Heya sax bim ezê wa bim  xudanê şi'r û besta bim Tîrêjim ez ne bêpar im       ji 'ilm dagirtî û miştim . Nisêbîn Ji can û dil li te pîroz be ey şehrê Nisêbîn Digel baqek gulê kesk û zer û sor , ala rengîn Hela rabe xwe wek bûkan bixemilînî ji nîro Bela xort û zerî bên reqs û govenda te îro Ji Kermêt û Cipiltînê ji Şe'banê ji Sîtê Ji Dêrcem û Metîna ji Bêrtê û Meçîtê Te bughêzin ji kur amê re bûka ser bi xêlî Bi darê kotek û zorê eger dijmin nehêlî Ve xortên te gihiştin tev bi hêrs û dilşewat in Di cengê de li meydanê fidakarê welatin Wekî Zinar û Salih her wekî Reşo û Zana Ruhê şêrîn kirin gorî , ewan xort û ciwana Ji bona serxwebûnê ew ketin rêza şehîda Di gel karwanê Mezlûm û Kemal û wan egîda Nisêbîna bi nav û deng cihê box û berana Li kurdistan tu bû dayka  cil û sê pakrawana Ewa navê teyî sêrîn qelemkêşê negarê Bi tîpên zêr nivîsandî li ser enya buharê Di tarîxa welata de gelek koka te kûre Ji dewra Mîd û Mîtanî de hê bêtir tu dûre Me wext nîne ku dîroka te bêjim ez di virde Ji ber ku pir dirêje bengehek asasê kurde Di çala û di zindanan de girtî bê jimar in Çi ku zindan du qatin hin li jorin hin li xwarin Heval Hogir tu rabe j'rex Hebîsê tornê malê Tu çend xortan bidî hevdû ji Zorava ji Çalê Ji Talat û Tinatê hem ji topraxa Letanê Ji Herbê û ji Golê û ji Qesra Serçexanê Bi berbangê re bigrin ser Nisêbîn wek pilinga Derê hebsan bikin perçe bi qûndaxên tifinga Ewa girtyan bi derxin ta digel we ew bibin yek Ku êrîşek giran hûn bidne ser qişla Silo beg Wekî Tîrêj dibê êdî bese ma heq rewaye Ji me pêve di bin destê neyaran kes nemaye . Cê bilbil û şalûra Zalim ey felek ma çi zû fermana te rakir Qolê xwe hejand te ser û baskên xwe li ba kir Bazîkî ciwan bûm ez li rû qada cîhanê Hêlîna mi îro te bi destê xwe xerakir Wek Evdalê Zeynê bûme dengbêjê welatan Ez mîna qulingê li serê zinar û latan Derbek te li min da per û baskên min şikandin Bê sûc û guneh pir te li min cewr û cefa kir Baxê min tijî gul bû ji her tuxme û renga Cê bilbil û şalûra bi sed awaz û denga Ava ku ji Bîngolê di çû ser hemî çikya Kanî te ji bin girt û bi destê xwe ziwakir Dara minî ber girtî bi şax û bi gulîka Ew şax û gulî tev xemilî bûn bi kulîlka Ber girtibû lê çipkim ewê ber tev weşandin Ku bakî Qerejdaxî li wê darê te rakir Ew xanî û qunaxên di min tev kirne kavil Xwarnam nanê genim bû îro garis û kakil Wek Sedamê faşî ew gunehkarê Helebça Kîn û dijminayî te li min îro xuya kir Kevrên di newala hemî derxistine bala Lê hîmê diyara hemû avêtin newala Rovî û çeqel ketne cihê şêr û pilinga Wa şêr û piling mane li der kê wek te wa kir ? Heta ku hebin ez bi te re b qayîş û bendim Qet ser natewînim ji te re ku ser bi derdim Da ez di xebata miletê xwed herme gorê Ma kê weke Tîrêj can di vê rê de reha kir . Xerîbin em Bi derdê dilke ho meyger ji mir bîne tu wê camê Vexum da pê xwe aza kim ji vê xefkê ji vê damê Ezê toba xwe bişkînim bi derdim werd û mizgeftan Gelo ma qey ji mer maye nimêj û paçê ihramê Di warê best û torê da çi ez bêjim li min megrin Ji ber ku dil birîndare setem takî cehenamê Eva kurd tên biriştin tev bi xaza xerel û jandar Bi firokên mislmanan bi dest Sedam û nîzamê Ne hirçin em ne hovin em mirovin em jî insanin Di nîva rojhilatê de emin bêkes li hindamê Tu pîrê olperest û hîn ji Quds û Meke û Ezher Ne pirsîn qet li me carek xerîbin em di islamê Bi qirbûna me kurdan tev dirust îro dibînin ew Ji lewra ez dikim hawar bi devrîşa serê xamê Bela dengê mi bighêje welatê rojhilatê tev Heya bighêje roava ne hatin kes li me rehmê Eger carek temaşakin li dîroka cîhanê ew Li bendê kurd û kurdistan li dîbaca şerefnamê Ewê hinga bizanin em ne bê tarîx û bê cîne Dixwazin serxwebûnê wek Nîgaragwa û Vêtnamê Wekî Tîrêj dibê her dem di heqê med gunehkarin Ji Sen'a û Xelîc heta bi Mexreb le ji bil şamê . Xaza xerdela Kurd ji meydanê tucarî piştê nadî nareve Neditirse ew ji kêmaw û xaza xerdela Dijmin qet wî naşkînî ew bi qûtqûtê tucar Ne bi tang û top û balafir û toza qumbela Bûye 'adet jêre her dem kuştin û talan û ceng Deşt û zozan têne xemlandin bi xwîna şêrgela Kurdistan qet nabe ya we ey sitemkarên Îraq Mexelê şêr û pilinga nabe warê çeqela Ceng û şer herdem li dunyayê hene wê tim hebin Lê kesî wek we nekir di tu rijêm û komela We li kurdistana rengîn sê hezar bajar û gund Tev kirin kavil û wêran bi tirêks û dîzela Navê kurdistan dixwînin ferşik û hîmê welat Tîpê sansekirît û mîxîne , ne xêzên rûpela Cenga Eyran neh sed û pêncî hezar xortên 'Ereb We li ser kir bê sebeb tev bûne şîva qertela Hûn binêrin li pirêza xwe gunehkarên welat We ji wan xort û şepalan li Iraq kirye xela Ev hemî tiştê we kir êdî bi wer naçî serî Ew ruhê şêrîn ne dûr wê l we bibe qîr û bela Ey 'Iraqa bextereş şensê te qey her dem eve Tu di nîva rojhilatê tim cihê derd û kula Tu di dewra Ebdullah kurê Ziyad goleke xwîn Mêrkujê Mîrza Huseynî pakrewanê Kerbela Ji heyamê wî sitemkarê Hucacê Seqefî Te nedî rojeke xweş her dem bi axîn û bela Dewra Teymûrling û Holako gunehkarên cîhan Şehrê Bexda bûye kavil ji êrîşa Mexula Ku ji wî çaxî li ser te gumgum û bahoze tim Xanim û xatûn ketin şûna gemar û gendela Ew heyam û dem li te bûne hemî jana zirav Lê belê xeşma evan îro xwe berda ser dila Ereb û kurd tevde rabin dest bidin hev merdino Ma nebes êdî xwe azad kin ji dest van çepela Evî kabûsê giran rakin ji ser xwe zor bi zor Desthilanîn fereca xêrê ye neb dû'ê mela Bi sîwak û nifira kes naşikînî dijminan Ço ji ço tim vedgere lê ne bi lahewlewela Her wekî Tîrêj dibêje şer ku hat piştê nedê Dest bide darê tifinga paşê bêje ya ella .. Helebçe Ey Helebça birîndar               Horoşîma kurdistan Ji bo keç û kurên xwe                  tu îro bû goristan Şehrê bi nav û çeleng                 tu bû hêtûnek agir Qîz û xortên te jêre                 bûne êzing hûr û gir Bi wan bumbên kîmawî            yên rijêma bê xelat Pênc hezar hatin kuştin          lê şeş hezar perşewat Kê wek te kir ey Sedam             çiqa bê bext û olî Ne Nîronê li Roma                     ne Holakê Mexolî Cenga sala hezar û            nehsed û hem sih û neh Hitler daxiste cîhan             wek te nekir ev guneh Koma gelê cîhanê                  çima dengê we nayê Ma hûn kurda nabînin            di vê wert û belayê Erd û ezman seraser                 li wan bû agir û pêt Fîxan û qîr û hawar                 dê weledê xwe avêt Li ber çavên we îro                   bi agir têne sotin Bûne qirik pîr û kal               keç û qîz û mêr û jin Ka dadgeha cîhanê                     kanî mafê mirova Kurd bûn berxêd ber kêrê            di koza û di gova Sedam bi vî derdê xwe             tu dê bimrî nexasim Jina kurd wa bibêjî                  berê salkê nelazim Xewna bi şev te dîtî                  tê bi çavan bibînî Miletê kurd heqê xwe                 wê zû ji te bistînî Tu wek masyê b'kefteleft             ku têkeve çiravê Çiqa tu l' ber xwe bidî              her tê bimrî di navê Xelas nabe j' dest milet           ger tu bighê Merîxê Wê rojek bê te bavên                   devê çerxa tarîxê Qir nabe kurd tucarî                  bi kuştin û bi talan Doza xwe pêk neyînî               şûrê xwe nake kalan Ji can û dil tim eve                   bîr û baweriya me Ku em jînê dixwazin               xwîne şop û riya me Dara jînê tucarî                            nabişkive bi ava Lê ber digrî bi xwîna                 dil û cerg û hinava Hezar rehmet li we be              pakrewanên helebça Li zarokên bê guneh               li kal û pîr û keça Wekî Tîrêj dibêje  :               Hûn bûn goriya welat Ew xwîna pak û paqij           we da mizgîn û xelat . Tevrabûna felestîn Selahedîn serî rake ji gorê Ji mizgefta Emewya xweş binêre Li çar goşê Felestîn bûye halan Li dengê navtêdanê guh bidêre Millet bi ço û kevra tête dijmin Gişa sîng dane ber gula ji pêre Ji Colan û Xeza heta bi Yafa Li qadê xwîn dirêje şer bi gêre Kurên Sehyûn welat tev kirne wêran Kirin kavil çi mizgeft û çi dêre Binê destarê cengê hatye danîn Li yek hawî ser û laşan dihêre Keçan tev şîn girêdane seraser Kezî kirine diyarî ,han jî vêre Ewa Beytlqudis gazî dikî te Xwe rapêçe ji bo mala xwedê re Li şînbozê siwar be wek berê tu Ku dengê te wekî qotîna şêre Bi gurz û şûr û mertal dakevî şer Tê meyadanê bihêlî ma ji kêre Li meydana te dijmin qet xwe nagrî Ji te tim dil bi tirse û newêr e Esed rabe digel sîpah û leşker Ji xakî Şam bi berbanga sibê re Bi gernasî tu îro dest hilînî Şeveq der tê di tarîka şevê re Felestînê tu rêzgar ke ji dijmin Bi destê xwe tu vê şermê veşêre Bipêşkev ey tu serdar û tu pêşwa Tucarî tu li qelsmêran menêre Eve dunya hemî ked û xebat e Cîhan warê piling û fîl û şêre Giya ta ku bi xurtî hêz nedî xwe Bi der nayê di bin hîmê çiyê re Zevî b'cot û bi sê gîsna nebî şûv Ku tov pê wernebî b'çax û demê re Neyê avdan bi baran yan bi avê Kurî nade di lat û sersedê re Qezenc nadî tu tişt bê kar û tevger Belê pêk tê bi xwêdana kedê re Erê Husnî Mubarek dostê dijmin Ala Sehyûn li Misrê fêrefêre Bi kamdêvid vexweş hatye girêdan Li Qudsê tu bi çavin pêl dinêre Tu xweş bawer be ku xortê çemê Nîl Nevyê kînane pir jîr û bi kêre Belê çibkî mecal dijwar û tenge Mixabin ew ji fedya ser li jêre Ewê verşîne wan zincîr û qeydan Bi sehwe wek pilingê ser zinêre Wê rojek bê ku taca ser milê te Bibî gog ew ji çogan û şegê re Ala Sehyon ji ser banê serayê Wê bê xwarê tevî xeml û sitêre Ji bîr mek kuştina Sadatê bingor Ku çerxa dem wekî gwîzan û kêre Fehed şahê Hicaz dostê Emêrka Emêrka dewlemend û xurt û têre Tu betrola xwe dispêrê bi carek Bi barê gemy û geştan zîv û zêre Ewê nifta te tev wan zîv û zêra Dikî çek û sîlah ,dişînî jêre Ku Israîl ji we qewxê dixwaze Bi zîv û zêr û malê we çi mêre Huseyn nakî hedan ling nake bin xwe tu dinyê tev didî , paşa te xêre?! Bi firoka li çar goşê cîhanê Diçî û tê li jor û geh li jêre Bi lavlava Qudis qet nabe azad Ku ne'b hêz û huner be şûr jî pêr e Felestînê tu nastînî bi xelkê Bese êdî ji vî hawî bigêre Seddam rûnê bela bavêjne ser te Keç û qîzik bibên (sedamî zêre) Bi şeş derbê li dîwanê her û wer Bi çavan tim di çar hawêr binêre Bi temtêlê tu xweş box û berane Li Bexdayê serok û sekretêre Ji dijmin re dikî kar û xebatê Xelîc tev da Emêrka şet jî vêre Ku hespa xwe te da dijmin diyarî Serî berde bi hefsar û gemêre Bi zengo ew li qirpûzê siware Bi qoş têyê ku meydan maye jêre Iraq tevde bi dest dijmin ve berda Çi mêrxas û 'egîd û şoreşgêre Bi melhêbê peyakî pir lebake Li xerbî bêndera dijmin didêre Di laşê miletê xwed bûye mekrob Kwînêrek ser nixûm û bin bi gêre Ereb tevde dizanin ku ne doste Geraşe arvanê dijmin dihêre Divê hûn xwe nexapînin tucarî Qudis nayê di vê şop û riyê re Li benda kêne hûn îro bi carek We ser daye ji tamara xewê re Divê îro Felestînê nehêlin Ji Şem'ûn û ji Ishaqê Şamêr re Dikim gazî bela deng bê guhê we Bi xwe Tîrêj peyake b'şoreşê re. Newroz Ey newroz newroz newroz         newroza bav û kala Tev xêr û bêr û pîroz                 roja cejn û sersala Ku berya du hezar sal        hem pênsed û not û neh Ezdehak hate kuştin             bi dest kawa û hevala Bîst û yekê avdarê                   ew kêf û şademanî Li bajar û li gunda                      li hundir û li mala Wek îro hat guhartin                     tarîxa rojhilatê Dewra sitemkara çû             ket dest coykar û pala Bû serdar û xwedî şan         qata cotkar û karker Ketî bin pê û linga                  taca şeh û qerala Ev pêta agirê gûr                      nîşana serfirazî Welat tev bû wek burkan           tu der nemayî vala Gel tên geşt û seyranê            bi xemla kurdewearî Xort tev bi şal û şapik              lê keç bi rengê ala Pîremêr tên seyranê                 bi kolosên xerzanî Pîrêjin tev bi kofî                  qîz wek karên xeala Keç û xort û pîr û kal             girtine reqs û govend Dengê saz û dîrokan                    giha ezmanê bala Tim daxwaz û omîda                 Tîrêj eve şev û roj Her gel bighê mafê xwe       em jî wek wan hevala. Gur û rovî Dibê ji çayê şingal                    ji newala pîr kemal Rojek bi berf û bahoz               gurê şîn rê dikir toz Berê xwe daye bakur                geh li vir û geh li wir Ku li deşta Barava                    ro li gur çûye ava Gurê qenc û dilovan                  li cem rovî bû mêvan Rovî bi dilkî şewat                   gelkî do wî wer dihat Bîna gur hate ber wî                 kirin karê şîva wî Çerm û pêlav û çekur              rovî li ber kom dikir Şîv xwar û dest hilçenî             go: herhebe ez benî Piştî bergeş hilanîn                  şevbuhêrka xwe danîn Peyvek ji vir yek ji wir             rovî pirsek jê dikir Tu ji ku tê vê demê                  tê herî ku vê sermê Gur bersiva wî dida                 şêr nexweşe li Serheda Di nav ciyan dinale                  nexweşekî bê hale Şah û xwinkarê meye               ew taca serê meye Ez îro bûme rêwî                   da ku serkî bidim wî Rovî bi aqlê wî kenî                 jêre gote ez benî Civata şêr xwemalin                 tev piling û şepalin Hemî li dor civîne                   cê wek min û te nîne Peyva mi têx serê xwe              sibe veger mala xwe Vegere tu j' vê xetê                dîno gunhê mib te tê Gur ev nekir serê xwe            jê wergerand serê xwe Wê şevê ma li wê derê             serê sibê kete rê Gurê şînî çîm teşî              qunax bi qunax meşî Rê hemî teht û kelem           pey du roja giha cem Bi tore û bi fihêt                       patek ji şêr re avêt Go : ey şahê b' text û pa            serekê hov û teba Rovyê genî gotin çot               wisa wisa wisa got Şêr gelekî azirî                       çar hawirî xwe nerî Gote piling û şepal                    vî sehî bînin ji mal Bê tore ye ev sêwî                     da edebkê bidim wî Bi emr û fermana şêr            herdû daketin ber jêr Rovî bi qeyd û zincîr                  anîne dîwana mîr Go: şêrê dev bi xwînim             çavê te zû derînim Tu nahêlî ey dijmin                 kes serekî bidî min Rovî got: ey qehreman            gorî te be dil û can Guh bidêre li kola                     meka bawer ji tola Pir gotin û kurpist             dused virin yek durust Ger du rû bim weke gur      xwedê min bike gawir Ne wek gur ez bê kêrim           çav pêl û ser li jêrim Go: ey şahê dem û wext       xwe dirêjke li ser text Text ji darê dar guhîj          şêr xwe li ser dikir pîj Ji simûçkê lingê wî                  heya binê çengê wî Parsû û herdû tenişt                kulîmek û zik û pişt Bi dest û guh bi dorbîn        tu der nehişt bê nerîn Xwe da bû ser milê wî             guh danî ser dilê wî Rabû li şêr dimeyzand             vêra serê xwe hejand Go: textorê Luqmanim            Eflatûnê zemanim Bi zanîna xwey dirust              min di êşa te derxist Metirse ey begê me                  lepta dilê te kêm e Ji mir bînin kabê gur               da ez bisom ji agir Di hawinê binî kûr                  bikim weke kilê hûr Tu vê serm û bahozê                hilkişînî vê tozê Tu deh rojan bik deyax            tû dê bibî sipî sax Rovî da xwe hêz dida            go: b'xatirê we tev da Se'et li min wek salin              çêlîk birçî li malin Dilê gur girt û berda               şêr awirek tê veda Çav kir piling û şepal           nig lê kirin wek xirxal Pêsîr tev lê dibû xwîn            kab ji çogê deranîn Çeqel kete ber çenga               di kulkulî b' sê linga Birîndarekî birçî                   rê dûr û bê war û cî Li newala geh li sirt                di ber rovî re bihurt Rovî go: tu ji ber jor        j' ku tê xwedyê şimka sor Yê bikolî kortala                      ji bo yar û hevala Çiqa ji xwe behwer bî       wê ew bi xwe tê werbî Rasto bi rastiyê re                 xwaro bi şkestiyê re Peyvên pêşiya wek dur            binê çi hat serê gur Tîrêj bi agedarî                 ev helbest kir diyarî . Birrê Şînê Şîna Ehmedê Menco Felek bê soz û bê wicdan û dîne Ku ew herdem digel me kerb û kîne Neyar û dijmin û bêbexte zikreş Tucarî qet nedî me j dest , demek xweş Li pey me tim bi qût û qîr û halan Bi zindan geh bi kuştin geh bi talan Çi heqê te'l meye qet ez nizanim Çiqa bê merwet û bêbexte zalim Çi xortên zane û hêja dibînî Ji me kurdan çi zû wîd radqetînî Bi ber gorêv dişînî ew riya dûr Veger nîne ji wê tirba reş û kûr Erê Ehmed kurê Menco birader Ne bes bûn kul te jî derdê xwe da ser Gelek heyf û hezar carî mixabin Kesê wek te ji nav kurda beta bin Kesê wek te welat gelkî bi hacet Ji ber ava ferat heta çemê şet Serî rake ji tabûtê hevalo Li çar hawêr binêre ey şepalo Li dor gora te tev yar û hevalin Hemî pismam û ap û dost û xalin Ji ber ku pir delalî ey tu Ehmed Te deng dabû ji vir heta bi Amed Birû qeytan enî wek ya berana Tu serdarê hemî xort û ciwana Gelek qenc û çiqa comerd û camêr Ji pola zend û dest mîna lepê şêr Bi temtêlê wekî bejna siyamend Li Sîpanê Xelatê şêrê serhed Çiqa pesnê te bêjim ey birader Xelas nabe bi sed xame û defter Bi sûnd û soz û peyman bî li ser me Bi wî navê teyî hêja digel me Dema kurd serfiraz bin ey dil û can Emê tev bêne dor te b def û dîlan Li dora te b gerînin reqs û govend Gelek xort û keç û qîz û şekerxwend Ku xort tebl û sazan bi mil din Ala rengîn li ser gora te hildin Ji bîr nakin tucarî çarşema reş Ji mahê der sibat jê bîst û hem şeş Hezar û nehsed û heftê û sisyan Eve tarîx ji bo mirna te nîşan Heta vêder bi kêmanî me ev got Bese Tîrêj te êdî ev ceger sot . Şîna Mihemed Elîyê Şiwêş Ey heval û hemdemê rahê welat Mehmed Elî Sed hezar rehmet li wê gora te be j'ber vî dilî Ma çi zû koça xwe barkir te ji nav êla xweser Te berî daye riya dûr û dirêj û bê veger Bi tenê îro te em hiştin li çol û kerbela Ew buhar û war li me bûne cihê derd û kula Ka dem û dewra berê ma kanîn ew kom û civat Sed mixabin çûye gorê tu bi hesretiya welat Partiya xweybûn dipirsî kanî ew xortê ciwan Destbirayê Nûrî Zaza ew hevalê Qedrî-can Bendê Ronahî û Roja nû  û Hawar û Sitêr Tev li te îro dipirsin kanî ew gernas û şêr Rêberê xortên dilovan şeg û zana û şiyar Tevger û kar û xebata te ji bîr nakin tucar Mêjuwa kurd ez bihêvî me tu vêga guhbidêr Rûpelên pêşîn tu binvîse bi ava zîv û zêr Ew xebat û karê pê rabû bi zanîn û bi hiş Da bixwînî miletê kurd dem bi dem û nifş bi nifş Reng û nîşanên te sawêrin li nêk min her demê Sed xebînet ku ketin bin axa sar û qeşemê Ebrû mah rû afîtab ma ey tu gora serneşîv Feleke îro di birca te'd civîn ew roj û hîv Rûgeş û comerd û ciwamêr dilfireh û dev li ken Dest vegirtî bar biwêr bû neqşê Manî lêv û çen Ey birader mirina malikxerab bêbext û dîn Dest li ber nayête hildan tê me ew her dem bi kîn Xweş tu bawer be bira her kes li ber roja xwe ye ku çiqasî em bijîn dawî mirin para me ye Li te mizgîn be rûwa me va ji hêla reş hilat Şewq û pertava xwe da Zaxros û Şingal û Xelat Bayê kurd rabûye va dolab û çerxa me gerî Serfiraziyê dixwazî wê bijî qet namirî Vane pêşmergên dilêr dest birne ser gurz û çeka Bejin û bala xwe girêdane bi rext û fîşeka Wan bi navê şoreşê îro teva sûnd xwarine Ketne ber pêxa neyaran gir bi dijmin girtine Wa ji Amed te Hekarê ta Mehabad û Metîn Ceng û halane li çar goşê welat tev bûye xwîn Sitem û xeşma neyaran ji welat tev dê biçî Doz û armanca dilê te ne dereng wê bête cî ku digel baqên gulan gora em tev bêne ser Dê li ber kêla te hildin ala kesk û sor û zer Ta ku ew gora teyî pak lê bibî mêrg û buhar bilbilê şadî li ser herdem bikî qîr û hewar ez çiqa bêjim bira nabin xelas ev guft û go Tu li min megre li ser te ger bi kêmasî mi go Bîst û çarê çirîya pêşîn ji bîr nakin bira Hezar û nehsed û heştê û pênc vemirtî ew çira Sed hezar rehmet ji cem Tîrêjê dil tev derd û êş Her li gora te bibare Mihemed Elyê şiwêş . Şîna Idrîsê Barzanî Bira Idrîs ne wext bû ma çi zû vêga te barkir Dilê pîs û neyar û dijminên kurda te şa kir Bi pê çavê serok şahî li me tev lerz û ta bûn Qelawizê xem û derdan li me dîsa xuya bûn Tu bawer be keç û xort û pîr û kal mest û gêjin Li ser te ew dilop û hêstirên xwînê dirêjim Ne wek Sedam dibêje tu bi dest wan hate kuştin Sedam Iraq xerakir wî du sed xort tê nehiştin ji sîka xwe ditirse herdem û roj û êvara Bexda û Faw û Besra çûn li ber topê neyara Gelo raste qeder herdem digel me ew bi kîne Bi kuştin geh bi talan û timî şopa me xwîne Di vê dewra cîhanê bo gelan mizgînê xweş tên Xelata me bi dest çerxa felek kuncîlê reş tên Bizane ey felek kurd tev de şêrin dev bi xwînin Ji dijmin re tucarî ew serê xwe natewînin Fidakarin li hevrazê çiyane ew şev û roj Li xwînrêj û setemkara timî jînê dikin doj Ji tarîxê pipirse kurd xwedawend û keya bûn Mîtan û Mîd û Merwanî xwedî tac û sera bûn Serekdar bûne guhderz , Restem û Xesro , Firîdon Salyan distandin wa'j Eskender û Aşûr û Sercon Bi xwe dîsa ewin îro ne kêmin û ne yaxin Xwedî tarîx û torin kok û qurmin ew neşaxin Tucarî ew li ser mafê xwe nadin jînperstin Di meydana şer û cengê de qet nayên şiketin Azadî ne bi lava ye bi dev berno û şûre Millet tevde li kare lê belê warê me dûre Şop û rêça Berzanî daye ber me dê biserdin Bi comerdî emê xwînê birêjin ser biderdin Wê rojek bê çi dûr nêzîk emê bighêjne wara Emê bên der ji bindestê setemkar û neyara Hezar û nehsed û heştê û heft ,yekê sibatê Birayê me bi êşa dil mixabin çû wefatê şev û rojan timî Tîrêj bi lav û bendeware Kaka Idrîs heazr rehmet li gora te bibare . Şîna Seydayê Cegerxwîn Li ser gora Seydayê Cegerxwîn qubek hatiye ava kirin di rengê geşteyekê de û Seyda gora Cegerxwîn kirye mîna çiyayê Cûdî û ew geşte kirye wek geşteya Nûh û Seyda weha gotiye : Ev cûdiye ez îro bi çavê xwe dibînim geşteya Nûh ku li rajore bi bawer û yeqînê Birca Babile eywanî Kesraye dibînim Tev neqş û negarên dur û elmasin ji çînê Yan qesrek ji kevrê mermere ku ez dibînim Seyda têde razaye li ser textê evînê Va xort û keç û kal têne meydanê bi mizgîn Da pîroz bikin îro li te vê şehneşînê Çavnêrê te ne vêga dixwazin te bibînin Em tevde bi hêvîne ji Seyda yek civînê Wer carek bi derkev tu ji wê birc û serayê Da em ku mijûl bin tev bi wê dîdar û dînê Tu 'b zarê xwe cewher ji dev û lêvan birêje Da em têr bibin îro bi wê peyv û nerînê Tu'j mêjve di xewdaye êdî bes rabe ser xwe bêtir ji du salan tu di orta wê nivînê Ser daye xewa şêrîn tu bê xem û xeyale Ro hatiye nîvro ma gelo nadî te tînê Ma qey tu Memê ye ku di zindanê dinalî Sed heyf û mixabin têr nebû b'dîtna Zînê yan Ferhade îro ketî ber pêlên di avê Şêrînê vexwar ew jehra perwîza negînê Ya rengê Siyamed ku li Sîpanê Xelatê di gelî de kûr dinalî ku Xecê l'ser dikî şînê ser hilde ji xwe'r carek li dunyayê binêre îro tu temaşeke li vê dewra zemînê mizgîn li te va xortên me mil dane hevûdû wek şêra ji Bîngol ta bi Zaxros û Metînê Himîna kurê bava li ser şax û zinara dijmin dane ber hev koh û deşt sor bûn ji xwînê Gurîna firoka ye li ezmanê me kurda Dengê tang û topaye li erda bi qupînê Dîna xwe bidê Seyda welat tev bûye burkan Şev bûne wekî roj tev ji agir û rivînê Sûnda me bi gurzê Rustem û çakûçê Kawa Textê dewleta Mîdya û şahê fareqînê Sûnda bi Mehabad kaniya xwîna şehîda Ala destê Barzanî li ser çayê sefînê Sûnda me bi kêlê ber serê wan pakrewanan Sûnda bi ruhê Leyla bi wê xwîn û birînê Ev çerx û dem û dewran hezar salî neyar bin Em ser natewînin qet bi vê kerb û bi kînê Navêjin ji dest xwe em tucar darê tifinga Qefdên xincera îro di kozik û kemînê Kurdistan biparêzin ji dijmin û neyaran nadin ji welat yek bihust û gav û erînê wek Tîrêj dibêje bese ev bindest û jarî bê şewket û ala ma emê çibkin bi jînê . Şîna Suxtên Zêwa Li Zêwa dibû wekî şeva reş bi destê Sedam rijêma xwînxwar Ji balafirên semtî û mîrac bumbe wek birûsk ji jor têne xwar Ew toprax hemî bû pêt û dûman Mij û mûranê girtiye ezman Qîr û qiyamet fîxan û nalîn Sed û bîst kuştî gelek birîndar Werin binêrin li term û laşan Li wan cendekan li wan telaşan Gewdên bê serî li nava êlê Li ber her derî qîrîn û hawar çi gunhê wan bû ew kal û ew pîr Çi gunhê wa bû zarokên bi şîr Ma gelo eve şeref û namûs Sedamê faşist conta gunehbar Çi lîska te kir qet ne çû serî Çawa tu davê li te vedgerî Ew fitil û pêş û ew pehlewanî Li te çûn gilî pîçê setemakr Iraq te tev kir zîvar û terîş ji bo gelê kurd tev te da bexşîş Şetel Ereb û sê perçê Xelîc Te tev dan şahê Ecem yadîgar Bazinê destê ciwan û bûka heya bi zêrê serê biçûka Nifta Kerkûk û Hiwêz û Besra Te tev li ser kir gornepaşê har Xortên gerdengaz wekî dibînî Tev bûn êzingê agrê Xumeynî Badî hewa çûn te pêk neda pêş Bi hezar gavî tu maye ji par Keç û zarokên gund û bajara sêwî te hiştin li ber dîwara Bûkên di salê tev mane jin bî Bê bira hiştin qîzên berxwedar Ka mêranya te heyf û mixabin Xumeynî li ser , tu ma ferê bin Rişma te îro ket destê Hisên Sergoşake teng bi gem û hefsar ka ew fortên te ew cengebazî Li hevhatinê îro dixwazî Dilê xwe xweş mek xumeynî nake Heya tu 'l Iraq bimînî serdar Tu û şela xwe heya neyên der Aştî nakeve Iraqê yek ser Welat bispêre peyên dîmoqrat Iraq dibî yek nabî pişk û par Dana te da şah te xist vê wertê Lê dikî nakî nema jê der tê fitil û bermê te badîhewa çûn Ey rovyê çepel peyê koledar Kuştyê li Zêwa suxtên Qel'ediz Ew pakrewanên şehrê Rewandiz Te tev de sotin bi agirê sor Bê şerm û fedî ey kolê neyar Canê wan tev bûn wek mûmê şewat Şewqa xwe vedan ser xakî welat Xwîna wan rijî bin dara jînê Bi wê xwîna pak bişkivî ew dar Bi sozemana adarê nakî Ta ku mafê kurd tu pê winda kî Xincera Serok Berzanyê nemir Dîsa di pişta te de diçî xwar Pêşmergên dilêr dîsa wek berê Şerê te dikin li her deverê Rizgare îro sê parçê welat Bizan gelê kurd namirî tucar Hezar û neh sed heştê û pênca Nehê Hizêranê kuştina gênca Tîrêj menale tarîxa Zêwa Ketî defterê rojek bi hejmar . Şîna Qenatê kurdo Hevalê Qenat hevalê Qenat Çi rojek ne xweş  bi ser me de hat Mirna te îro ziyan da welat Ji roj bi ava heya roj hilat Bi vê çûna te hevalê Dilêr Ji dilê min î hejar û bêkêr Dilopeke xwîn midî hate xwar Xwe berdaye ser rîşa minî zêr Ez tev lerizîm dest bûne rêsî Tilî ji hev çûn xame teyisî Bi wê dilopa xwîna dilê xwe Ji kul û derda mi ev nivîsî Çiriya paşîn reş meha wek şeb Te'j me raqetand bê sûc û sebeb Qenatê Kurdo rêzanê mezin Rêberê ziman Seydayê Edeb Çi zû te bar kir ji nêv me yara Te em tev hiştin li şûna wara Çûna te vêga ne pir bi wext bû Yên wek te nayê her çax û cara Qenatê kurdo heyf û mixabin Yên wek te îro miryê gora bin Heval û hogir Şînê bikêşin Neyar û dijmin bi kêf û şabin Hevalê delal derdê me kûre Şi'ra mi gotî pir kêm û hûre Kerwan bi rê ket xewa te zû hat Qenato rakev rêka me dûre Gelek wekî te çûn dil bi hisret Mîna Kamîran wekî Celadet Kanî Şêx Se'îd Ihsan û Qadî Kanî Berzanî şêrê bi heybet Dema tu bighê nêv wan şehîda Silavan bikî li wan Egîda Bihejîn Dest seyda Cegerxwîn Wekî newroz û sersal û îda Mizgînê bid wan kurd nema dimrî Çi jê bê kuştin çiqa jê herî Xwînê dirjînî bi serbilindî Ew ji doza xwe nema vedgerî Tîrêj de bigrî li ser hozana Li şoreşgêran li torevana kerwanê jînê ji te bi dûr ket Tu bû nêzîkî civata wana . Şîna Silêman Kawa serê xwe rake meyzeke tu 'l vê dozê Lawê te xwîn rijandin ji bo cejna Newrozê Tu xweş zanî gelê Kurd hemû gernas û merdin Ji xwînê re çiqasî çav fireh û comerdin Silêman ey kurê genc serbilindê navê xwe Tu bû malxuwêyê malê ji bo kalê bavê xwe Lê te qîma xwe nanî bi tembelya civatê Te zend û bend vemaltin ji bo kar û xebatê Bi pêlava lastîkî bi çakêtkî ji balê Bi bentelonkî xilmet tu bû karkerê malê Tu ket warê xebatê şêr û gernasê welat Cilka jar û xizanyê te zû ji ser xwe avêt Lê namûsa pir mezin ku hate roja welat Ruh û canê xwey şêrîn te da mizgîn û xelat Tu îro dewlemendî bi şerefa navê xwe Te îro pir hildaye serê kalê bavê xwe Şerefeke pir giran te daye xuşk û bira Te li gundê Lodika vêxistî mûm û çira Tu îro bû şehîdê bîst û yekê Adarê Navê te hate kolan li ser enya buharê Tu jî îro gihiştî wan şehêdên li Zêwa Tu bû ji wê civatê tu ket sef û rêza wa Silêmanê qehreman bi jîna xwey ciwanî Îro berî her kesî xerc û bêşa xwe danî Silêmanê dilawer me'd nav xwîna te de dî ayineya Berzanî resmê Se'îd û Qadî Ew xwîna pak û paqij ku li qadê bela bû Çiya û deşt û zozan hemû têde xuya bû Bi sûnd û soz û peyman tucar em xwe nadin paş Ji ser rê û şopa te can dê bidin bi şabaş Bilîlîn ey keça Kurd bes bigrî tu'b delalî Li ser xortê nûhatî ciwanê çarde salî Baqên gula bibarîn li ser gora Silêman Xortê çeleng û hêja canfidayê Kurdistan Gelo şens û bextê me ta kengî wê li xwar bî Ev feleka malxerab digel me tim neyar bî Çiqa pesnê te bêjim xelas nakim tucarî Hezar rehmet ji nik min li  gora te bibarî Sala hezar û nehsed digel Heştê û şeşan Bîst û yekê Adarê şehîd çûye Silêman Tîrêj bi fexr û nazî dike şîna te herdem Kurê mihemedê Emîn , heval û yar û hemdem . Şîna Mihemed Şêxo Sed hezar ax û keser îro ji kovanên di kul Her bi fîxan û bi qêrîn û hewar bavê felek Ez li ser canê teyî şêrîn dikêşim dem bi dem Hêsirê xwînê ji çavan têne xwar Bavê Felek Leşkerê derd û xema îro bi êrîş têne dil Qehremanê Çerxê gerdûn payedar Bavê Felek Zû ji nav êlê te bar kir ey hunermendê mezin Reqs û govend û sema tev mane sar Bavê Felek Konekî reş hat vegirtin ew li şûn warê teye Têne govenda te îro bê jimar Bavê Felek Deng û pêjin qet nema tên kanîn ew reng û nîşan Sed mixabin ku ketin bin xakî sar Bavê Felek Maye sawêrek li ber çavê me ew xortê ciwan Ew dev û lêvên li ken ew peyv û zar Bavê Felek Kanî ew dengê teyê zîz wek sura bayê siba Dengê qêrîna qulingê ser zinar Bavê Felek Şalûrê deşta Silîva bilbilê baxê Xelat Totiyê çayê Hekarê mûsîqar Bavê Felek Şehrê Qamişlo ji mer bû wargehê saz û Edeb Mexelê Seyda û sazbendê komar Bavê Felek Mehmedê Şêxo bi hêvîme ji wê bejna zirav Bik silavan li Cegerxwîn û Hejar Bavê Felek Bihejî destê ewan box û beran û kuştiyan Ji bedêla me mirovên dil fekar Bavê Felek Xweş tu bawer be di can û dil me de her tê bijî Qet ji nakin xebata te tucar Bavê Felek Rehmeta Yezdan ji dev Tîrêj li ser gora te be Gor bibî mêrg û gulîstan û buhar Bavê Felek . Hûrbînî:M bavê Nisrîn I bavê Şêrîn